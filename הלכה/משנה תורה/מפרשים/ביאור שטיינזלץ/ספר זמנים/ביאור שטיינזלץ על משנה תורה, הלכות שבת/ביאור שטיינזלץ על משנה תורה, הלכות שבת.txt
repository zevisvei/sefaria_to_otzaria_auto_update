<h1>ביאור שטיינזלץ על משנה תורה, הלכות שבת</h1>
<h2>פרק א</h2>
<h3> א</h3>
<b>שְׁבִיתָה בַּשְּׁבִיעִי מִמְּלָאכָה</b>. הפסקה והימנעות ממלאכה ביום השבת.
<b>וּמַה הוּא חַיָּב עַל עֲשִׂיַּת מְלָאכָה</b>. מהו עונשו של המחלל שבת.
<b>חַיָּב כָּרֵת</b>. עונש מוות בידי שמים.
<b>עֵדִים וְהַתְרָאָה</b>. עדים למעשה העברה המעידים עליו בפני בית דין, ואזהרה קודם מעשה העברה (הלכות סנהדרין יב,א-ב).
<b>נִסְקָל</b>. עונש מוות בסקילה (ראה במדבר טו,לב-לו, הלכות סנהדרין טו,י).
<b>קָרְבַּן חַטָּאת קְבוּעָה</b>. קרבן חטאת הבא תמיד מן הבהמה, בניגוד לקרבן 'עולה ויורד' שתלוי במצבו הכספי של האדם (ראה הלכות שגגות א,ד).
<h3> ג</h3>
<b>אָסוּר לַעֲשׂוֹת אוֹתוֹ דָּבָר בְּשַׁבָּת</b>. יש להימנע מלעשות פעולה זו, אף שאין היא בכלל מלאכה גמורה שאסורה מן התורה.
<b>מִדִּבְרֵי סוֹפְרִים</b>. דברי חכמים.
<b>הַרְחָקָה מִן הַמְּלָאכָה</b>. שאותה הפעולה קרובה למלאכה שיש בה חיוב.
<b>מַכַּת מַרְדּוּת</b>. מלקות מדברי חכמים.
<h3> ד</h3>
<b>מֻתָּר לְכַתְּחִלָּה</b>. היתר גמור הוא לעשות את אותה הפעולה.
<b>אֵינוֹ חַיָּב כְּלוּם אוֹ פָּטוּר מִכְּלוּם וכו'</b>. שאף אלה מבטאים דברים שאין בהם כל איסור, אלא שמתייחסים למצב שאחר מעשה.
<h3> ה</h3>
<b>אֶפְשָׁר שֶׁתֵּעָשֶׂה בִּגְלָלָן מְלָאכָה וְאֶפְשָׁר שֶׁלֹּא תֵּעָשֶׂה</b>. ייתכן שעם עשיית הפעולה תתבצע מלאכה האסורה בשבת.
<b>לֹא נִתְכַּוֵּן לְאוֹתָהּ מְלָאכָה</b>. אלא רצה לעשות פעולה מותרת בלבד.
<b>גּוֹרֵר אָדָם מִטָּה וכו'</b>. שפעולת הגרירה כשלעצמה מותרת בשבת.
<b>וּמִגְדָּל</b>. ארון.
<b>לַחְפֹּר חָרִיץ בַּקַּרְקַע</b>. שעשיית חריץ באדמה היא מלאכה האסורה (לקמן ז,ב).
<b>חָפְרוּ הַקַּרְקַע</b>. יצרו חפירה כלשהי בקרקע.
<b>לְפִי שֶׁלֹּא נִתְכַּוֵּן</b>. לעשות חריץ, אלא לגרור בלבד.
<b>וּבִלְבַד שֶׁלֹּא יִתְכַּוֵּן לַעֲקֹר אוֹתָן</b>. שתלישת צמחים היא מלאכה האסורה (לקמן ח,ג-ה).
<b>בַּעֲפַר הַפֵּרוֹת</b>. אבקה העשויה ממיני צמחים ומשמשת לניקוי (ראה עוד לקמן כב,יג).
<b>לְהַשִּׁיר הַשֵּׂעָר</b>. שהיא פעולה האסורה בשבת (שם).
<b>פִּרְצָה דְּחוּקָה</b>. פתח צר.
<b>שֶׁמַּשִּׁיר צְרוֹרוֹת</b>. שמפיל אבנים שהיו בצדי הפתח.
<h3> ו</h3>
<b>מְלָאכָה שֶׁוַּדַּאי תֵּעָשֶׂה בִּשְׁבִיל אוֹתוֹ מַעֲשֶׂה</b>. שהיא תוצאה הכרחית של אותה הפעולה.
<b>חַיָּב שֶׁהַדָּבָר יָדוּעַ שֶׁאִי אֶפְשָׁר שֶׁלֹּא תֵּעָשֶׂה אוֹתָהּ מְלָאכָה</b>. ולפיכך אי אפשר לומר שהמלאכה נעשתה ללא כוונתו.
<b>לְשַׂחֵק בּוֹ לַקָּטָן</b>. לשם משחקו של ילד.
<b>אַף עַל פִּי שֶׁאֵין סוֹף מְגַמָּתוֹ לַהֲרִיגַת הָעוֹף וכו'</b>. למרות שהמטרה העיקרית אינה הריגת העוף כשלעצמה, אלא חיתוך ראשו לצורך המשחק, חייב. משום שהמתת העוף צפויה בהכרח והיא נחשבת אפוא לפעולה מכוונת.
<h3> ז</h3>
<b>שֶׁאֵינוֹ צָרִיךְ לְגוּף הַמְּלָאכָה</b>. עושה את המלאכה שלא לשם מטרתה העיקרית, אלא לשם תכלית שונה.
<b>שֶׁהוּא צָרִיךְ לַשֶּׁמֶן כְּדֵי שֶׁלֹּא יֹאבַד</b>. כדי לחסוך בשמן.
<b>מִפְּנֵי שֶׁהַכִּבּוּי מְלָאכָה</b>. לקמן יב,ב.
<b>וַהֲרֵי נִתְכַּוֵּן לְכַבּוֹת</b>. ואין זה בגדר מלאכה שנעשתה שלא בכוונה (לעיל ה"ה), שהרי מעוניין בהתרחשות פעולה זו.
<b>וְכֵן הַמַּעֲבִיראֶת הַקּוֹץ אַרְבַּע אַמּוֹת בִּרְשׁוּת הָרַבִּים</b>. שטלטול כל חפץ ברשות הרבים אסור (לקמן יד,יא).
<b>כְּדֵי שֶׁלֹּא יִזּוֹקוּ בָּהֶן רַבִּים</b>. שלא יינזקו העוברים שם מאותם המפגעים, ולא מפני שהוא מעוניין בטלטול או בכיבוי עצמם.
<h3> ח</h3>
<b>לְפִי שֶׁלֹּא נַעֲשֵׂית מַחֲשַׁבְתּוֹ</b>. שלא התקיים מה שתכנן (ראה גם הלכות שגגות ב,ז, ז,יא).
<b>זָרַק אֶבֶן אוֹ חֵץ בַּחֲבֵרוֹ אוֹ בִּבְהֵמָה כְּדֵי לְהָרְגָן</b>. ובשבת יש איסור הריגה (לקמן יא,א-ד).
<b>וְהָלַךְ</b>. החץ או האבן.
<b>וְעָקַר אִילָן בַּהֲלִיכָתוֹ</b>. שעקירת צמח מגידולו בקרקע היא פעולה אסורה (לקמן ח,ג).
<b>לִזְרֹק בְּכַרְמְלִית</b>. לזרוק חפץ למרחק ארבע אמות בכרמלית, שהיא רשות האסורה בטלטול מדברי חכמים (לקמן יד,יא).
<b>וְעָבְרָה הָאֶבֶן לִרְשׁוּת הָרַבִּים</b>. שבה איסור הטלטול הוא מן התורה (שם).
<b>לַחְתֹּךְ אֶת הַתָּלוּשׁ וכו'</b>. שרצה לחתוך צמח וחשב שהיה מנותק מן הקרקע, והתברר שחתכו בעוד שהיה מחובר לקרקע.
<h3> ט</h3>
<b>תְּאֵנִים שְׁחֹרוֹת וְלִקֵּט לְבָנוֹת</b>. והתאנים הלבנות נחשבות מין פרי שונה.
<b>שֶׁלֹּא אָסְרָה תּוֹרָה אֶלָּא מְלֶאכֶת מַחֲשֶׁבֶת</b>. מלאכה מתוכננת, וכאן התוצאה שונה מן התכנון.
<h3> י</h3>
<b>שֶׁהֲרֵי עָשָׂה מִן הַמְּלָאכָה שֶׁחָשַׁב לַעֲשׂוֹתָהּ</b>. נוסח אחר: "מין המלאכה". ואף שאין מדובר בדיוק באותו החפץ, המלאכה נעשתה כפי שתוכננה ('מלאכת מחשבת', לעיל ה"ט).
<b>לְמִי שֶׁנִּתְכַּוֵּן לִלְקֹט תְּאֵנָה זוֹ... אוֹ לְמִי שֶׁנִּתְכַּוֵּן לַהֲרֹג אֶת זֶה וְהָרַג אֶת זֶה</b>. שמבחינת המלאכה עצמה אין הבדל בין מה שתוכנן למה שקרה (ונחלקו המפרשים אם מדובר דווקא באופן שאינו מקפיד איזה תאנה ילקוט או את מי יהרוג — וכגון שהרג בעל חיים — או אף אם מקפיד על כך יהיה חייב, מכיוון שמבחינת מהות המלאכה אין הבדל בין התכנון לביצוע — ראה ישועות מלכו, ר"י קאפח, אורה ושמחה ועוד).
<h3> יא</h3>
<b>וְנֶהְפַּךְ הַדָּבָר... פָּטוּר</b>. שאין זו מלאכת מחשבת (לעיל ה"ט).
<b>שֶׁאַף עַל פִּי שֶׁלֹּא הִקְדִּים הַהַדְלָקָה הֲרֵי לֹא אֵחַר אוֹתָהּ</b>. ולא השתנה הסדר ממה שתכנן בתחילה.
<b>וְכָל הָעוֹשֶׂה מְלָאכָה כְּמִתְעַסֵּק</b>. עשה את הפעולה בדרך של משחק והתעסקות ולא התכוון למלאכה (ראה הלכות שגגות ז,יא).
<h3> יב</h3>
<b>וְנַעֲשָׂת בְּיָתֵר עַל כַּוָּנָתוֹ</b>. בצורה מועילה יותר ממה שהתכוון.
<b>לְהוֹצִיא מַשָּׂא לְאַחֲרָיו</b>. כשהוא נושא אותו על גבו.
<b>וְנַעֲשָׂת שְׁמִירָה מְעֻלָּה</b>. כשהמשא לפניו הוא יכול להשגיח עליו.
<b>שֶׁהֲרֵי נִתְכַּוֵּן לְהוֹצִיא בִּשְׁמִירָה מְעֻלָּה וְהוֹצִיא בִּשְׁמִירָה מְעוּטָה</b>. ולא נעשתה כוונתו במלואה.
<h3> יג</h3>
<b>הָיָה חָגוּר בְּסִינָר וְהִשְׁלִיךְ הַמַּשָּׂא וכו'</b>. הסינר כאן הוא חגורה הנקשרת מעל החלוק באזור המותניים, ובחגירתו מתהדק החלוק לגוף ובכך נוצר בין הגוף והחלק העליון של החלוק מעין כיס, שאפשר להניח בו דברים (פה"מ שבת י,ד).
<b>הַמַּשָּׂא שֶׁדַּרְכּוֹ לְהוֹצִיאוֹ בַּדֶּרֶךְ הַזֹּאת</b>. משא קל, שנוהגים להוציאו באופן זה.
<b>שֶׁכֵּן דַּרְכּוֹ לִהְיוֹת חוֹזֵר</b>. שהמשא סובב מפנים לאחור ולהפך, ואין בכך משום מיעוט השמירה.
<h3> יד</h3>
<b>וְעָשָׂה כַּשִּׁעוּר</b>. הכמות המזערית המחייבת של אותה המלאכה.
<b>אִגֶּרֶת אוֹ שְׁטָר</b>. שיש בהם כתב הרבה.
<b>מִשֶּׁיִּכְתֹּב שְׁתֵּי אוֹתִיּוֹת יִתְחַיֵּב</b>. שהוא שיעור חיוב כתיבה (לקמן יא,ט).
<b>מִשֶּׁיֶּאֱרֹג שְׁנֵי חוּטִין יִתְחַיֵּב</b>. שהוא שיעור חיוב אריגה (לקמן ט,יח).
<h3> טו</h3>
<b>בְּשֻׁתָּפוּת</b>. ביחד.
<b>כְּגוֹן שֶׁעָקַר זֶה הַחֵפֶץ מֵרְשׁוּת זוֹ וְהִנִּיחוֹ הַשֵּׁנִי בִּרְשׁוּת אַחֶרֶת</b>. שמלאכת הוצאה מרשות לרשות כוללת עקירתו מרשות אחת והנחתו ברשות אחרת (לקמן יג,א; וראה גם יג,ה).
<b>וְכָתְבוּ</b>. שהיא מלאכה האסורה בשבת (לקמן יא,ט ואילך).
<b>כִּכָּר</b>. כיכר לחם, שהיחיד נושא אותו בקלות (השווה לקמן הט"ז).
<h3> טז</h3>
<b>קוֹרָה</b>. שהיא גדולה וכבדה, ואחד אינו יכול לשאת אותה לבדו.
<b>וְשִׁעוּר אֶחָד לִשְׁנֵיהֶם</b>. אף שמדובר בחיוב לשניים, אין צורך שיהיה במלאכה שיעור כפול.
<b>הָיָה כֹּחַ בְּאֶחָד וכו'</b>. אחד הנושאים היה יכול לשאת את הקורה לבדו, ונשתתף אתו אחר שאינו מסוגל לכך.
<b>זֶה שֶׁיָּכוֹל חַיָּב וְהַשֵּׁנִי מְסַיֵּעַ הוּא וכו'</b>. שבמקרה זה אינם נידונים כשניים שעשו מלאכה בשותפות, שהרי אין יחסי הכוחות שווים, אלא היכול נחשב שעשה את המלאכה בשלמות, ואילו השני נחשב שלא עשה דבר משמעותי במעשה המלאכה אלא סייע בלבד.
<h3> יז</h3>
<b>כָּל הַמְקַלְקְלִין פְּטוּרִין</b>. שעשו מלאכה של היזק שאין בה כל תועלת.
<b>הֲרֵי שֶׁחָבַל</b>. שהחובל לצורך חייב (ראה לקמן ח,ז-ח).
<b>דֶּרֶךְ הַשְׁחָתָה</b>. באופן של היזק שאין בו כל צורך.
<b>חָפַר גֻּמָּא... הֲרֵי זֶה מְקַלְקֵל</b>. שאותה הגומה אינה אלא נזק בשטח שבו נחפרה.
<b>אַף עַל פִּי שֶׁעָשׂוּ מְלָאכָה הוֹאִיל וְכַוָּנָתָם לְקַלְקֵל פְּטוּרִין</b>. למרות שנעשתה בכך מלאכה, כוונתם לקלקל ולא לעשיית המלאכה כלל (השווה לעיל ה"ז).
<h3> יח</h3>
<b>שֶׁסָּתַר כְּדֵי לִבְנוֹת בִּמְקוֹמוֹ</b>. הרס מבנה בכדי לבנות דבר אחר באותו המקום.
<b>וְשִׁעוּרוֹ כְּשִׁעוּר הַמְתַקֵּן</b>. השיעור לחיוב על הקלקול במקרה זה, הוא שיפנה מקום לתקן כשיעור שבו מתחייב במלאכת התיקון (ראה לקמן י,טו, יא,ט).
<h3> יט</h3>
<b>מִקְצָתָהּ בִּשְׁגָגָה וּמִקְצָתָהּ בְּזָדוֹן</b>. כגון שבזמן תחילת הפעולה לא זכר את איסורי שבת, ואחר כך נזכר (ראה גם הלכות שגגות ב,א).
<h2>פרק ב</h2>
<h3> א</h3>
<b>דְּחוּיָה הִיא שַׁבָּת אֵצֶל סַכָּנַת נְפָשׁוֹת</b>. הצלת נפשות חשובה ממנה ודוחה אותה.
<b>כִּשְׁאָר כָּל הַמִּצְווֹת</b>. שעל אף חשיבותה ומרכזיותה (ראה לקמן ל,טו), אין השבת כשלוש העברות החמורות שבהן הדין ייהרג ואל יעבור (הלכות יסודי התורה ה,א-ב), אלא היא ככל המצוות האחרות (ראה גם הלכות מילה א,יח).
<b>חוֹלֶה שֶׁיֵּשׁ בּוֹ סַכָּנָה</b>. המצוי בסכנת חיים (ההגדרה תתבאר לקמן הל' ד-ו).
<b>רוֹפֵא אֻמָּן שֶׁל אוֹתוֹ מָקוֹם</b>. רופא מקצועי של אותה העיר, שאבחן את החולה כמי שיש סכנה לחייו.
<b>שֶׁסְּפֵק נְפָשׁוֹת דּוֹחֶה אֶת הַשַּׁבָּת</b>. ולא רק הצלה מסכנה ודאית.
<h3> ב</h3>
<b>אֲמָדוּהוּ</b>. העריכו הרופאים את מצבו.
<b>שֶׁהוּא צָרִיךְ לְכָךְ וְכָךְ שְׁמוֹנָה יָמִים</b>. לטיפול כלשהו הכרוך במלאכה האסורה בשבת, ויצטרכו לעשותה גם בשבת הזאת וגם בשבת הבאה.
<b>אֵין אוֹמְרִים נַמְתִּין וכו'</b>. שאין מעכבים את הטיפול בחולה שיש בו סכנה כדי למעט בחילול שבתות.
<b>וּמְחִמִּין לוֹ חַמִּין וכו'</b>. מחממים מים לשתייה או לרחצה.
<b>הֲרֵי הוּא כַּחֹל לְכָל הַדְּבָרִים שֶׁהוּא צָרִיךְ לָהֶן</b>. נחשב כאילו הוא יום חול לאותם הצרכים, ואין צורך לעשותם בשינוי (בשונה מהמבואר לקמן הי"א; מ"מ).
<h3> ג</h3>
<b>לֹא עַל יְדֵי גּוֹיִם וכו'</b>. שלכל אלה יש צדדים שונים של פטור ממצוות מסוימות.
<b>כְּדֵי שֶׁלֹּא תְּהֵא שַׁבָּת קַלָּה בְּעֵינֵיהֶם</b>. שאם ימסרו את חילול השבת בידיהם, עלולים הרואים שלא להבין שמדובר בהיתר משום הצלת נפש, והדבר עלול להביא לידי זלזול בחומרת קדושת השבת (וראה לקמן ו,א).
<b>אֶלָּא עַל יְדֵי גְּדוֹלֵי יִשְׂרָאֵל</b>. תלמידי החכמים החשובים, ובכך יובן שזהו מצב מיוחד שהותר רק לשם הצלת נפשות (וראה בפסקים ושיטות).
<b>לְהִתְמַהְמֵהַּ</b>. להתעכב.
<b>וָחַי בָּהֶם וְלֹא שֶׁיָּמוּת בָּהֶם</b>. המצוות נועדו לחיים ולא שימותו בגללן (ראה גם הלכות יסודי התורה ה,א).
<b>נְקָמָה</b>. עונש.
<b>הַמִּינִים</b>. שכפרו במסורת חז"ל.
<b>וְגַם אֲנִי נָתַתִּי לָהֶם חֻקִּים לֹא טוֹבִים וּמִשְׁפָּטִים לֹא יִחְיוּ בָּהֶם</b>. שכלפי אותם האנשים חוקי התורה אכן משמשים כעונש וכגורמי מוות.
<h3> ד</h3>
<b>הַחוֹשֵׁשׁ בְּעֵינָיו</b>. שיש לו מחלת עיניים.
<b>צִיר</b>. ליחה.
<b>קֶדַח</b>. דלקת.
<b>בִּכְלַל חוֹלִים שֶׁיֵּשׁ בָּהֶם סַכָּנָה</b>. שמחלות עיניים עלולות לגרום לסכנת חיים.
<h3> ה</h3>
<b>מַכָּה בַּחֲלַל גּוּפוֹ</b>. פגיעה באיברים פנימיים.
<b>הַשָּׂפָה</b>. השפתיים.
<b>בִּשְׁאָר כָּל שֶׁיֵּשׁ בַּחֲלָלוֹ</b>. שאר האיברים הפנימיים.
<b>אֹמֶד</b>. אבחון רפואי לגבי חומרת מצבו (לעיל ה"א).
<b>וּמַכָּה שֶׁהִיא בְּגַב הַיָּד וְגַב הָרֶגֶל</b>. פגיעה בצדן החיצוני, שעלולה לגרום לאיבוד דם רב.
<b>וְהַחֹם שֶׁמְּסַמֵּר אֶת הַבָּשָׂר</b>. קדחת של צמרמורות.
<h3> ו</h3>
<b>נִימָה שֶׁל מַיִם</b>. עלוקה שנמצאת במים.
<b>כֶּלֶב שׁוֹטֶה</b>. חולה כלבת, שנשיכתו עלולה להמית.
<b>אֶחָד מִזּוֹחֲלֵי עָפָר שֶׁמְּמִיתִין</b>. כגון נחשים ארסיים.
<h3> ז</h3>
<b>לְהָבִיא לוֹ גְּרוֹגֶרֶת אַחַת</b>. להביא מרשות אחרת מזון לרפואתו בשיעור של גרוגרת (תאנה), והוא שיעור החיוב להוצאת מזון (לקמן יח,א).
<b>שֶׁהֲרֵי כֻּלָּם בִּרְשׁוּת הֵבִיאוּ</b>. לצורך הצלת נפשות.
<h3> ח</h3>
<b>לִשְׁתֵּי גְּרוֹגָרוֹת</b>. לאכול שתי תאנים לרפואתו, ויש צורך לקטפן בשבילו מן העץ בשבת.
<b>בִּשְׁנֵי עֳקָצִין</b>. שצריך לקטפן בשתי פעולות.
<b>וְשָׁלֹשׁ גְּרוֹגָרוֹת בְּעֹקֶץ אֶחָד</b>. שניתן לקטפן בפעולת ניתוק אחת.
<b>כְּדֵי שֶׁלֹּא יַרְבּוּ בִּבְצִירָה</b>. אף שבפועל נקצרו יותר תאנים ממה שהיה צריך, עדיפה ההמעטה בפעולות האיסור.
<h3> ט</h3>
<b>וְהוֹתִיר</b>. השאיר מן התבשיל.
<b>גְּזֵרָה שֶׁמָּא יַרְבֶּה בִּשְׁבִילוֹ</b>. מחשש שיבוא לבשל מלכתחילה יותר מצורך החולה, בשביל אחר בריא.
<b>בָּשָׂר חַי</b>. שהרי אסור לבשלו לבריא בשבת.
<b>שֶׁאֵין בַּדָּבָר תּוֹסֶפֶת וכו'</b>. שהשחיטה אחת היא, בין אם יש צורך בהרבה בשר ובין אם יש צורך במעט, וכאן הותרה לצורך החולה.
<h3> י</h3>
<b>עוֹשִׂין לוֹ כָּל צְרָכָיו עַל יְדֵי גּוֹי</b>. שאיסור אמירה לגוי הוא גזרת חכמים (לקמן ו,א), ולא גזרו במקום שיש בו חולי (שם ו,ט).
<b>וְכֵן כּוֹחֵל עֵינָיו וכו'</b>. רפואה לעיניים על ידי אבקת כוחל, המשמשת כאיפור וכחומר מחטא לעיניים. והכחילה אסורה בשבת (לקמן כג,יב).
<b>אַף עַל פִּי שֶׁאֵין שָׁם סַכָּנָה</b>. למרות שאין זה חולי המסכן חיים שדוחה את השבת, בשל הצער מהחולי התירו לעשות צרכיו על ידי גוי.
<b>אֵין בָּהֶן מְלָאכָה</b>. שאין בפעולות הרפואיות הללו כל חשש שמא יבוא לידי מלאכה (ראה לקמן כא,לא).
<b>מַעֲלִין אָזְנַיִם</b>. מחזירים את הלסת התחתונה אם ננקעה ממקומה.
<b>וּמַעֲלִין אֻנְקָלִי</b>. האונקלי הוא זיז האנקול, קצהו התחתון של עצם החזה ('מפתח הלב'). אם האונקלי נכפף כלפי פנים הוא עלול ללחוץ על הקיבה.
<b>וּמַחֲזִירִין אֶת הַשֶּׁבֶר</b>. מחזירים עצם שנשברה למקומה.
<h3> יא</h3>
<b>כְּשֶׁכּוֹרַעַת לֵילֵד</b>. מצב זה יתבאר לקמן הי"ג.
<b>קוֹרִין לָהּ חֲכָמָה מִמָּקוֹם לְמָקוֹם</b>. מזמינים מיילדת אף ממקום מרוחק.
<b>מְצַעֶקֶת בַּחֲבָלֶיהָ</b>. צועקת מחמת צירי הלידה, וצריך להרגיעה.
<b>וַאֲפִלּוּ הָיְתָה סוּמָא</b>. אף אם האישה עיוורת, שאינה רואה את אור הנר.
<b>שֶׁדַּעְתָּהּ מִתְיַשֶּׁבֶת עָלֶיהָ בַּנֵּר</b>. נרגעת אם יודעת שיש נר דולק.
<b>וְכָל שֶׁאֶפְשָׁר לְשַׁנּוֹת וכו'</b>. שהבאת השמן היא דבר שאינו הכרחי בפיקוח נפש, ולפיכך משנים בו אם הדבר אפשרי.
<b>כְּלִי תָּלוּי בִּשְׂעָרָהּ</b>. שאין דרך להוציא כך (ראה לקמן יב,יג-יד).
<h3> יב</h3>
<b>אֵין מְיַלְּדִין אֶת הַגּוֹיָּה וכו'</b>. שבימות החול הותר ליילד את הנכרית רק בשכר ומשום איבה (הלכות עבודה זרה ט,טז), ואילו בשבת לא שייך טעם זה, משום שיכולים ישראל להישמט ולומר שמחללים שבת רק על שומרי השבת.
<b>גֵּר תּוֹשָׁב</b>. גוי המתגורר בארץ ישראל וקיבל עליו לקיים שבע מצוות בני נח (שם י,ו).
<b>מְצֻוִּין לְהַחֲיוֹתוֹ</b>. לסייע לו ולדאוג לחייו, שנאמר "גר ותושב וחי עמך" (ויקרא כה,לה; וראה הלכות זכייה ומתנה ג,יא, הלכות מלכים י,י-יב).
<h3> יג</h3>
<b>חָיָה</b>. אישה יולדת.
<b>מִשֶּׁיַּתְחִיל הַדָּם לִהְיוֹת שׁוֹתֵת וכו'</b>. בטווח זמן זה היא נחשבת כחולה שיש בו סכנה.
<b>וְאִם שָׁתְקָה</b>. לא סירבה שיעשו מלאכה לצורכה בשבת.
<h3> יד</h3>
<b>עוֹשִׂין מְדוּרָה</b>. מבעירים אש כדי לחמם את הבית.
<b>שֶׁהַצִּנָּה קָשָׁה לֶחָיָה</b>. הקור מכביד מאוד על היולדת (ראה עוד הלכות שביתת עשור ג,ח).
<b>אֵין עוֹשִׂין מְדוּרָה לַחוֹלֶה</b>. שאין הקור מזיק כל כך לסתם חולה שאין בו סכנה.
<b>הִקִּיז דָּם וְנִצְטַנֵּן</b>. ונצרך משום כך להתחמם.
<b>בִּתְקוּפַת תַּמּוּז</b>. באמצע הקיץ.
<b>מַרְחִיצִין אֶת הַוָּלָד... אֲפִלּוּ בְּחַמִּין שֶׁהוּחַמּוּ בְּשַׁבָּת</b>. על אף שהרחיצה במים חמים אסורה בשבת (לקמן כב,ב-ג), ואם יש צורך בדבר אף מחממים לו מים בשבת.
<b>וּמוֹלְחִין אוֹתוֹ</b>. טיפול שהיו עושים ליילוד כדי לחזקו.
<b>וּמְלַפְּפִין</b>. מחתלים.
<b>וְכֵן מַרְחִיצִין אוֹתוֹ לִפְנֵי הַמִּילָה</b>. במים שהוחמו קודם השבת (ראה הלכות מילה ב,ז).
<b>וּלְאַחַר הַמִּילָה... מֻתָּר לַהֲדִיחוֹ בְּחַמִּין שֶׁהוּחַמּוּ בְּשַׁבָּת מִפְּנֵי הַסַּכָּנָה</b>. שאם אחר המילה נשפכו המים שהוכנו מראש, מותר אף לחמם בשבת משום הסכנה (שם ב,ח).
<h3> טו</h3>
<b>שֶׁיָּשְׁבָה עַל הַמַּשְׁבֵּר</b>. כרעה ללדת.
<b>אֲפִלּוּ דֶּרֶךְ רְשׁוּת הָרַבִּים</b>. שהעברת חפץ בו אסורה מן התורה.
<b>וַאֲפִלּוּ לָזֶה שֶׁאֵין חֶזְקָתוֹ חַי</b>. שלא היה חי קודם, שדי בספק הצלת חיים בכדי להצדיק חילול שבת.
<h3> טז</h3>
<b>מְפַקְּחִין פִּקּוּחַ נֶפֶשׁ וכו'</b>. להצילם מסכנה דחופה, ואין להשתהות כדי לבדוק אם הדבר מותר (וראה עוד לקמן סוף הי"ז).
<b>מְצוּדָה</b>. רשת ללכידת דגים.
<b>וְאַף עַל פִּי שֶׁהוּא צָד הַדָּגִים עִמּוֹ</b>. ויש בכך משום מלאכת הצד (לקמן י,יט).
<b>וְהֶעֱלָה דָּגִים בִּלְבַד פָּטוּר מִכְּלוּם</b>. משום שמתכוון להציל.
<b>הוֹאִיל וְהֶעֱלָה תִּינוֹק עִם הַדָּגִים פָּטוּר</b>. שעלה בידו מעשה שיש בו היתר (ראה גם הלכות שגגות ב,טו).
<h3> יז</h3>
<b>עוֹקֵר חֻלְיָה</b>. חתיכה משפת הבור, כדי לאפשר את הוצאת התינוק.
<b>מְתַקֵּן בָּהּ מַדְרֵגָה</b>. ונמצא שעשה מלאכה לתיקון אותו הבור.
<b>שֶׁהוּא מְפַצֵּל אוֹתָהּ עֵצִים שֶׁרְאוּיִים לִמְלָאכָה</b>. מבקע אותה לנסרים, ויש בדבר משום מלאכת מחתך (לקמן יא,ז).
<b>יִבָּעֵת</b>. יפחד.
<b>כּוֹבֵשׁ דֶּרֶךְ וּמְתַקְּנָהּ</b>. שבשעת הכיבוי הוא כובש דרך חדשה ומכשירה להליכה, שהיא תולדה של מלאכת החרישה (לקמן ח,א).
<h3> יח</h3>
<b>מְפַקְּחִין עָלָיו</b>. מפנים את אבני המפולת כדי לחלצו.
<b>מְצָאוּהוּ חַי</b>. כשהוא עדיין תחת המפולת.
<b>שֶׁנִּתְרוֹצֵץ</b>. התרסק.
<b>לְחַיֵּי אוֹתָהּ שָׁעָה</b>. שמחללים שבת אף אם יחיה במשך זמן קצר בלבד.
<h3> יט</h3>
<b>וְלֹא מָצְאוּ בּוֹ נְשָׁמָה</b>. גילו שאינו נושם.
<b>בָּדְקוּ וּמָצְאוּ עֶלְיוֹנִים מֵתִים</b>. פינו את המפולת וגילו שאותם שהיו בחלק העליון של הגל מתו מחמת המפולת.
<b>אֶלָּא מְפַקְּחִין עַל הַכֹּל</b>. מפנים את כל הצריך בכדי למצוא את מי שהיה שם.
<h3> כ</h3>
<b>מְפַקְּחִין עַל הַכֹּל מִפְּנֵי הַיִּשְׂרְאֵלִי</b>. שמא הוא שם, וחוששים להימצאו שם מפני קביעותו באותה החצר.
<b>פֵּרֵשׁ אֶחָד מֵהֶן לְחָצֵר אַחֶרֶת וכו'</b>. אף במקרה זה מועילה קביעות ישראל באותה החצר, לחשוש שמא הלכוד הוא ישראל.
<h3> כא</h3>
<b>שֶׁכֵּיוָן שֶׁנֶּעֶקְרוּ כֻּלָּם אֵין כָּאן יִשְׂרָאֵל קָבוּעַ</b>. בניגוד להלכה הקודמת, שהיו קבועים במקומם.
<b>בְּחֶזְקַת שֶׁפֵּרֵשׁ מִן הָרֹב</b>. ובמקרה המדובר יש רוב גויים, ולכן אין מפקחים.
<b>אִם הָיָה הָרֹב יִשְׂרָאֵל... מְפַקְּחִין עָלָיו</b>. שהולכים אחר הרוב.
<h3> כב</h3>
<b>בַּמִּדְבָּר</b>. מקום שאינו מיושב.
<b>וְלֹא יָדַע מָתַי הוּא יוֹם הַשַּׁבָּת</b>. שהתבלבל בחשבון הימים.
<b>מוֹנֶה מִיּוֹם שֶׁטָּעָה שִׁשָּׁה וּמְקַדֵּשׁ שְׁבִיעִי</b>. מתחיל למנות שישה ימים מהיום שבו איבד את החשבון, ואת היום השביעי מציין כשבת.
<b>וּמְבָרֵךְ בּוֹ בִּרְכַּת הַיּוֹם וּמַבְדִּיל בְּמוֹצָאוֹ כְּשַׁבָּת</b>. שבכך מתקיימת מצוות עשה של "זכור את יום השבת לקדשו" (לקמן כט,א), אף שהוא עושה בו מלאכה.
<b>מֻתָּר לוֹ לַעֲשׂוֹת כְּדֵי פַּרְנָסָתוֹ בִּלְבַד</b>. מלאכות האסורות בשבת לצורך קיום חייו בלבד.
<b>וְאִם יָדַע שֶׁהַיּוֹם שְׁמִינִי לִיצִיאָתוֹ וכו'</b>. שחשבון הימים הכללי אבד לו, אך יודע כמה זמן הוא מצוי בדרך.
<b>וּשְׁאָר הַיָּמִים חוּץ מִיּוֹם זֶה</b>. שיש ספק שמא הם שבת.
<h3> כג</h3>
<b>שֶׁצָּרוּ עַל עֲיָרוֹת יִשְׂרָאֵל</b>. הקיפו וערכו מצור.
<b>אֵין מְחַלְּלִין עֲלֵיהֶן אֶת הַשַּׁבָּת וכו'</b>. שאין הדבר מסכן נפשות.
<b>הַסְּמוּכָה לַסְּפָר</b>. עיר של ישראל הקרובה לגבול הארץ.
<b>עִסְקֵי תֶּבֶן וְקַשׁ וכו'</b>. שרצו לשדוד דברים אלה, שאינם בעלי ערך רב. ונלחמים בהם משום שיש לשמור על הגבול שמירה יתרה, ולא לתת לאויבים דריסת רגל שם.
<b>אוֹ שֶׁצָּרוּ סְתָם</b>. מבלי שיהיה ידוע מדוע צרו, יש להניח שהמדובר בכוונות מלחמה.
<b>וּכְשֶׁיַּצִּילוּ אֶת אֲחֵיהֶם וכו'</b>. לאחר תום פעולת ההצלה, יכולים הם לשוב לבתיהם עם הנשק.
<b>כְּדֵי שֶׁלֹּא לְהַכְשִׁילָן לֶעָתִיד לָבֹא</b>. שאם לא יוכלו לחזור עם נשקם, עלולים שלא לבוא בעתיד להציל בשבת (ראה עוד לקמן כז,יז; לדין דומה ראה גם הלכות שביתת עשור ג,ו).
<h3> כד</h3>
<b>וְכֵן סְפִינָה הַמִּטָּרֶפֶת בַּיָּם אוֹ עִיר שֶׁהִקִּיפָהּ נָהָר</b>. שיש בדבר משום סכנת נפשות לאותם המצויים שם.
<b>אוֹ מִפְּנֵי שֶׁהוּא רוֹדֵף</b>. יחיד הבורח מפני מי שהוא שרודף אחריו להרגו.
<b>לְתַקֵּן כְּלֵי זַיִן</b>. להכין כלי נשק.
<b>וְזוֹעֲקִין עֲלֵיהֶן וּמִתְחַנְּנִים בְּשַׁבָּת</b>. מתפללים שיעזרו להם מן השמים להינצל.
<b>וּמַתְרִיעִין עֲלֵיהֶן לַעֲזֹר אוֹתָן</b>. תוקעים בשופר כדי להזעיק אנשים להתקבץ ולעזור (ראה גם הלכות תעניות א,ו, ב,ג).
<b>וְאֵין מִתְחַנְּנִים וְלֹא זוֹעֲקִין עַל הַדֶּבֶר בְּשַׁבָּת</b>. מגפת מוות באנשים. שאין מתפללים בשבת על הצרות, משום קדושת השבת (ראה שם ב,ב, לקמן ל,יב).
<h3> כה</h3>
<b>שְׁלֹשָׁה יָמִים קֹדֶם לַשַּׁבָּת</b>. ולא פחות מכך, כדי שתתיישב דעת אנשי המלחמה עליהם ולא יהיו מבוהלים וטרודים בשבת (לקמן ל,יג; והשווה הלכות מלכים ו,יא וראה רדב"ז שם).
<b>מִלְחֶמֶת הָרְשׁוּת</b>. להרחיב גבול ישראל, ולהרבות גדולתו ושמעו של מלך ישראל (שם ה,א).
<b>מִפִּי הַשְּׁמוּעָה</b>. מסורת חז"ל.
<b>עַד רִדְתָּהּ</b>. "ובנית מצור על העיר אשר הִוא עשה עמך מלחמה עד רדתה", ומדובר במלחמת הרשות. ומכאן שיש לערוך מצור עד כיבושה השלם של העיר.
<b>בְּמִלְחֶמֶת מִצְוָה</b>. מלחמת שבעה עממים, ומלחמת עמלק, ועזרת ישראל מיד צר שבא עליהם (הלכות מלכים ו,א).
<b>וְלֹא כָּבַשׁ יְהוֹשֻׁעַ יְרִיחוֹ אֶלָּא בְּשַׁבָּת</b>. שהרי הקיפוה במשך שבעה ימים רצופים (יהושע פרק ו), ולפי מסורת חז"ל יריחו נכבשה בשבת.
<h2>פרק ג</h2>
<h3> א</h3>
<b>נִגְמֶרֶת מֵאֵלֶיהָ</b>. ממשיכה ונעשית מעצמה, מכוח הפעולה שנעשתה בערב שבת.
<h3> ב</h3>
<b>פּוֹתְקִים מַיִם</b>. פותחים את תעלת המים.
<b>עִם חֲשֵׁכָה</b>. לפני החשכה וכניסת השבת.
<b>מֻגְמָר</b>. בשׂמים הנשרפים על גחלים.
<b>תַּחַת הַכֵּלִים</b>. במוגמר זה משתמשים לבישום בגדים.
<b>קִלּוֹר</b>. תחבושת לעיניים.
<b>וְאִסְפְּלָנִית</b>. תחבושת עם משחה לפצעים.
<b>וְשׁוֹרִין דְּיוֹ וְסַמְמָנִין</b>. במים, להכנתם לצבע.
<b>לַיּוֹרָה</b>. סיר גדול שיש בו צבע (וראה עוד לקמן הי"ז).
<b>וְאוּנִין שֶׁל פִּשְׁתָּן לַתַּנּוּר</b>. חבילות של חוטים, להתלבן בתנור.
<b>וְטוֹעֲנִין בְּקוֹרַת בֵּית הַבַּד וכו'</b>. את הענבים והזיתים במכשירים הלוחצים וסוחטים אותם.
<b>זָבִין</b>. נוזלים.
<b>וּמַדְלִיקִין... אֶת הַמְּדוּרָה מִבָּעֶרֶב</b>. ויש לעשות זאת זמן מה קודם הלילה, כדי שתבער יפה עם כניסת השבת (ראה לקמן הל' יט-כב).
<h3> ג</h3>
<b>מַנִּיחִין קְדֵרָה עַל גַּבֵּי הָאֵשׁ וכו'</b>. קודם השבת.
<b>וְאוֹכְלִין אוֹתָן בְּשַׁבָּת</b>. שאף בשבת עצמה מותר ליהנות מן המלאכה שהתחילה בהיתר.
<b>גְּזֵרָה שֶׁמָּא יֶחְתֶּה בַּגֶּחָלִים בְּשַׁבָּת</b>. שעלול לבחוש בגחלים כדי להבעירם ולהרבות את החום במקרה שיראה שהתבשיל צריך לכך.
<h3> ד</h3>
<b>שֶׁלֹּא בָּשַׁל כָּל צָרְכּוֹ</b>. שלא התבשל לגמרי.
<b>וְכָל זְמַן שֶׁמִּצְטַמֵּק הוּא יָפֶה לוֹ</b>. ששהייתו של התבשיל על מקור החום המצמקת אותו, משביחה את טעמו.
<b>גְּזֵרָה שֶׁמָּא יֶחְתֶּה וכו'</b>. שהרי יש תועלת בתוספת החום בתבשילים הללו.
<b>גָּרַף הָאֵשׁ</b>. פינה את הגחלים מתוך הכירה.
<b>אוֹ שֶׁעָמְמוּ הַגֶּחָלִים</b>. וגם אם יחתה לא ידלקו יותר, ונחשבים כמכוסים באפר.
<b>בִּגְבָבָה</b>. תבן וזבל מן השדות.
<b>שֶׁהֲרֵי הִסִּיחַ דַּעְתּוֹ מִזֶּה הַתַּבְשִׁיל</b>. משום שיודע מראש שהאש שתחתיו חלושה, אינו מתכנן שיתבשל התבשיל יותר ממה שהוא כעת, אלא יאכלנו כפי שהוא.
<h3> ה</h3>
<b>בְּכִירָה שֶׁהֶבְלָהּ מוּעָט</b>. על גבי הכירה יש מקום להנחת שתי קדרות (לקמן ה"ז), ומשום רוחבה החום בה אינו גבוה, וכאשר אין בה גחלים בוערות אין בה אפשרות לתוספת בישול.
<b>בְּתַנּוּר</b>. שאופים בתוכו, ומשום עובי דפנותיו וצורתו החום נשמר בו טוב יותר מאשר בכירה.
<b>וְלֹא סוֹמְכִין לוֹ</b>. לא מניחים בצדו כדי שיתחמם מחומו.
<b>אֵינוֹ מַסִּיחַ דַּעְתּוֹ</b>. מן האפשרות להוסיף בישול.
<h3> ו</h3>
<b>אַף עַל פִּי שֶׁהוּא גָּרוּף</b>. והלא אין שם כלל גחלים לחתות בהם.
<b>רֹב הָאֵשׁ וְעָצְמָהּ</b>. הגחלים המייצרות את רוב כוחה של האש.
<b>שֶׁלֹּא תִּשָּׁאֵר נִיצֹצֶת אַחַת</b>. ומן הסתם נשארו בתנור שאריות של גחלים בוערים, שניתן לחתות בהם.
<h3> ז</h3>
<b>הַכֻּפָּח</b>. שעל גביו יש מקום להנחת קדרה אחת.
<b>בְּגֶפֶת וּבְעֵצִים</b>. שאריות זיתים לאחר עצירת השמן מהם וחתיכות עצים שנוצרים מהם גחלים, וחום בעירתם רב.
<b>וּמֻתָּר לִסְמֹךְ לַכִּירָה</b>. להניח תבשיל בצד הכירה, שיתחמם ממנה, שבצד הכירה חם פחות מאשר על גבה.
<b>מִבָּעֶרֶב</b>. אך לא בשבת עצמה (לקמן ה"י).
<h3> ח</h3>
<b>תַּבְשִׁיל חַי שֶׁלֹּא בָּשַׁל כְּלָל</b>. ומניחים אותו על האש סמוך לכניסת השבת שיתבשל במהלך השבת.
<b>שֶׁבָּשַׁל כָּל צָרְכּוֹ וּמִצְטַמֵּק וְרַע לוֹ</b>. השהייתו הממושכת על מקור החום המצמקת אותו, פוגמת בתבשיל.
<b>אֵבֶר חַי</b>. חתיכת בשר שאינה מבושלת כלל.
<b>סָמוּךְ לְבֵין הַשְּׁמָשׁוֹת</b>. זמן מועט לפני כניסת השבת (ראה לקמן ה,ד).
<b>מִפְּנֵי שֶׁכְּבָר הִסִּיחַ דַּעְתּוֹ מִמֶּנּוּ</b>. שאינו מתעסק באותו התבשיל, מכיוון שאינו יכול למהר את בישול הבשר החי על ידי חיתוי בגחלים, אלא צריך להמתין שיתבשל מעצמו. ובתבשיל המצטמק ורע לו לא יחתה משום שמזיק לאותו התבשיל.
<h3> ט</h3>
<b>אִם עָבַר וְשִׁהָה</b>. בכוונה.
<b>וְיַמְתִּין בִּכְדֵי שֶׁיֵּעָשׂוּ</b>. יש להמתין במוצאי שבת פרק זמן הראוי לעשיית המלאכה, שאם לא כן נמצא מרוויח מכך שנעשה דבר האסור בשבת בכוונה תחילה, ועלול לעשות זאת פעמים נוספות (ראה גם לקמן ו,ח).
<b>וְאִם שְׁכָחוֹ</b>. שכח בערב שבת את התבשיל על גבי האש, ונמצא שהשהה אותו בדרך אסורה.
<b>אִם תַּבְשִׁיל שֶׁלֹּא בָּשַׁל כָּל צָרְכּוֹ וכו'</b>. שקנסו חכמים את השוכח בעניין זה, לאסור את התבשיל בשבת כדין המבשל בשבת בשוגג, כדי שיקפידו על תקנת חכמים לגרוף את האש או לכסותה. ואין צריך להמתין במוצאי שבת בכדי שייעשה (ראה לקמן ו,כג).
<b>וְאִם תַּבְשִׁיל שֶׁבָּשַׁל כָּל צָרְכּוֹ הוּא וכו'</b>. שקנסו רק במקום שיש בהשהיה האסורה משום בישול ממש, ובמקרה זה אין כאן גדר בישול, שהרי כבר מערב שבת היה מבושל כל צרכו (ראה לקמן ט,ג).
<h3> י</h3>
<b>כָּל שֶׁמֻּתָּר לְשַׁהוֹתוֹ עַל גַּבֵּי הָאֵשׁ</b>. על אש גלויה שאינה גרופה וקטומה, כגון המבושל ומצטמק ורע לו (לעיל ה"ח).
<b>אָסוּר לְהַחֲזִירוֹ לִמְקוֹמוֹ</b>. ואף שהתבשיל כבר התבשל לגמרי.
<b>וְהוּא שֶׁלֹּא הִנִּיחַ הַקְּדֵרָה עַל גַּבֵּי קַרְקַע</b>. שאז ניכר שעדיין הוא ממשיך את ההשהיה הראשונה.
<b>מִשֶּׁהִנִּיחָהּ אֵין מַחֲזִירִין אוֹתָהּ</b>. שהנותן על הכירה נראה כמבשל.
<b>מִפְּנֵי שֶׁהֶבְלָן חַם בְּיוֹתֵר</b>. והרי הוא כמניח על אש גלויה.
<b>וְכָל שֶׁאֵין מַחֲזִירִין עָלָיו אֵין סוֹמְכִין לוֹ בְּשַׁבָּת</b>. שאף הסמיכה היא דרך בישול.
<h3> יא</h3>
<b>מַגְרֵפָה</b>. מזלג גדול.
<b>מִפְּנֵי שֶׁמֵּגִיס בָּהּ וְזֶה מִצָּרְכֵי הַבִּשּׁוּל הוּא</b>. שהמגרפה משמשת לערבוב, וערבוב היא פעולה חשובה בתהליך הבישול (ראה לקמן ט,ד; וכן לקמן הי"ז).
<b>וְנִמְצָא כִּמְבַשֵּׁל בְּשַׁבָּת</b>. ואף אם רק נוטל במזלג מקדרה המונחת על האש ממש ואינו מערבב, נראה כמבשל.
<b>לְהַחֲזִיר מִכִּירָה לְכִירָה</b>. להעביר קדרה לכירה אחרת.
<b>שֶׁהֶבְלָהּ מוּעָט</b>. החום שלה נמוך יותר.
<b>לִטְמִינָה</b>. לכיסוי השומר על החום. שאין מחליפים אלא לשמירה מאותו הסוג, שהיא כהמשכה של הראשונה (ראה עוד לקמן ד,ד).
<h3> יב</h3>
<b>עֲסָסִיּוֹת וְתֻרְמוֹסִין</b>. מיני קטניות.
<b>אַף עַל פִּי שֶׁלֹּא בָּשְׁלוּ כָּל עִקָּר</b>. והיה מקום לדמותם למקרה של קדרה חיה, שמותר לשהותה אף בתנור (לעיל ה"ח).
<b>וְדַעְתּוֹ עֲלֵיהֶן לְאָכְלָן לְאַלְתַּר</b>. שאינו מסיח דעתו מהם, ועלול לחתות בגחלים.
<b>וְאִם עָבַר וְשִׁהָה וכו'</b>. כדלעיל ה"ט.
<h3> יג</h3>
<b>תַּנּוּר שֶׁנָּתַן לְתוֹכוֹ וכו'</b>. הלכה זו עוסקת בהשהיית בשר סמוך לאש כדי לצלותו, ובזה אין חילוק בין בשר חי לשאינו חי (בניגוד לבשר המונח בתוך קדרה כדרך בישול שהתבארו דיניו לעיל הל' ד-ח, ובניגוד לצלי המונח על גבי גחלים ממש שיתבאר דינו לקמן הט"ז).
<b>חֲמִימוּת הָאֵשׁ בִּלְבַד</b>. חום נמוך, ולא יבוא לחתות בגחלים.
<b>וְאִם בְּשַׂר עֵז אוֹ שׁוֹר</b>. שצריך חום רב יותר כדי לצלותו.
<b>טָח פִּי הַתַּנּוּר בְּטִיט</b>. סתם את התנור בטיט קודם השבת, כדי לשמור על חום התנור.
<b>מֻתָּר</b>. אפילו בשר עז ושור.
<b>תִּכָּנֵס הָרוּחַ</b>. האוויר מבחוץ, ולפיכך אין חשש שיבוא לחתות בגחלים.
<h3> יד</h3>
<b>מַפְסֶדֶת</b>. מקלקלת.
<b>אוּנִין שֶׁל פִּשְׁתָּן לְתוֹךְ הַתַּנּוּר</b>. חבילות של חוטים להתלבן בתנור (לעיל ה"ב).
<h3> טו</h3>
<b>נָתַן גְּדִי שָׁלֵם</b>. שאינו חתוך לאברים.
<b>הֲרֵי זֶה כִּבְשַׂר הָעֵז וכו'</b>. שאינו ניזוק בחום גבוה.
<b>אֶלָּא אִם כֵּן טָח הַתַּנּוּר</b>. כדלעיל הי"ג.
<b>כֶּבֶשׂ הַפֶּסַח</b>. קרבן פסח, שהוא גדי או טלה הנצלה שלם בתוך התנור (ראה הלכות קרבן פסח ח,י).
<b>מִפְּנֵי שֶׁבְּנֵי חֲבוּרָה זְרִיזִין הֵן</b>. מדקדקים במצווה, ולא יבואו לחתות בגחלים.
<h3> טז</h3>
<b>כְּדֵי שֶׁיִּצּוֹלוּ מִבְּעוֹד יוֹם וְיִהְיוּ רְאוּיִין לַאֲכִילָה</b>. שלא יהיה צורך למהר את בישולם עוד.
<b>מִפְּנֵי שֶׁהֵן כְּמִצְטַמֵּק וְרַע לוֹ</b>. משום הנזק הנגרם לתבשיל אם יובערו הגחלים.
<b>וּמִפְּנֵי זֶה מַנִּיחִין הַמֻּגְמָר תַּחַת הַכֵּלִים עִם חֲשֵׁכָה</b>. כמבואר לעיל ה"ב.
<b>וִיעַשֵּׁן הַכֵּלִים</b>. יסריח בעשן את הבגדים במקום לבשׂם אותם.
<h3> יז</h3>
<b>אֵינוֹ אָסוּר מִשּׁוּם שֶׁהוּא נַעֲשֶׂה בְּשַׁבָּת</b>. שהרי הפעולה התחילה קודם השבת (לעיל ה"א).
<b>צֶמֶר לַיּוֹרָה</b>. לצביעה בסיר גדול.
<b>עֲקוּרָה מֵעַל הָאֵשׁ</b>. הוסרה מן האש.
<b>פִּיהָ טוּחַ בַּטִּיט שֶׁמָּא יָגִיס</b>. סותם את פתח היורה, כדי שלא יערבב בה בשבת, והערבוב מצורכי הבישול הוא (לעיל הי"א).
<h3> יח</h3>
<b>חֲרָרָה</b>. בצק שטוח, פיתה.
<b>שֶׁיִּקְרְמוּ פָּנִים הַמְדֻבָּקִין בַּתַּנּוּר אוֹ בָּאֵשׁ</b>. שיתקשה הצד שמופנה כלפי החום.
<b>שֶׁאִם יֶחְתֶּה יַפְסִיד אוֹתָן</b>. יזיק ללחם שבתנור, ולפיכך לא גזרו שמא יחתה.
<b>אָסוּר לֶאֱכֹל מֵהֶן וכו'</b>. כדין ההשהיה האסורה (לעיל ה"ט).
<b>מֻתָּר לוֹ לִרְדּוֹת מִמֶּנָּה מְזוֹן שָׁלֹשׁ סְעוּדוֹת שֶׁל שַׁבָּת וכו'</b>. שהרדייה אסורה משום שבות, אך התירו לרדות בשינוי משום סעודות שבת, ובכמות מוגבלת (ראה עוד לקמן כב,א).
<h3> יט</h3>
<b>מְדוּרָה מִכָּל דָּבָר שֶׁיִּרְצֶה</b>. שניתן להשתמש בכל חומר בערה, להבדיל מהדלקת הנר לשבת שיש בה הגבלות (ראה לקמן ה,ה-יא).
<b>וּמִשְׁתַּמֵּשׁ לְאוֹרָהּ וכו'</b>. ואין חשש שמא יתעסק באש להרבות את האור או החום (השווה לקמן ה,ב, ושם הל' יד-טז).
<b>שַׁלְהֶבֶת עוֹלָה מֵאֵלֶיהָ</b>. בוערת כלהבה, ולא כגחלת.
<b>עֵץ יְחִידִי</b>. בול עץ אחד, שהוא המדורה, ואין עצים אחרים שיבעירוהו.
<b>רֹב עָבְיוֹ</b>. שהאש חדרה אל חלקו הפנימי.
<b>וְרֹב הֶקֵּפוֹ</b>. שהאש תאחז ברוב החלק החיצוני של העץ.
<h3> כ</h3>
<b>בַּגְּבוּלִין</b>. כל מקום מלבד המקדש.
<b>בִּמְדוּרַת בֵּית הַמּוֹקֵד</b>. מקום לינת זקני הכהנים, ובו היו מסיקים אש לחימום (הלכות בית הבחירה ה,ט-יא, ח,ה).
<b>שֶׁהַכֹּהֲנִים זְרִיזִין הֵן</b>. מדקדקים במצוות, ואין חשש שיחתו בגחלים.
<h3> כא</h3>
<b>מְדוּרָה שֶׁל קָנִים אוֹ שֶׁל גַּרְעִינִין</b>. שהם חומרים הבוערים בקלות.
<b>אִם אָגַד הַקָּנִים</b>. קשר אותם לחבילה.
<b>בְּחוֹתָלוֹת</b>. סלים קלועים.
<b>הֲרֵי הֵן כְּעֵצִים</b>. שקיבוצם יחד משהה את הבערה.
<h3> כב</h3>
<b>רְבָב</b>. שומן.
<b>קִירָה</b>. שעווה.
<h2>פרק ד</h2>
<h3> א</h3>
<b>שֶׁאִם טָמַן בָּהֶם הַתַּבְשִׁיל</b>. כיסה בהם את הקדרה מכל צדדיה.
<b>וְזֶבֶל</b>. צואת בעלי חיים המשמשת לדישון הקרקע.
<b>גֶּפֶת</b>. שאריות זיתים לאחר עצירת השמן מהם.
<b>זוֹגִין</b>. פסולת הענבים לאחר סחיטתם.
<b>מוֹכִין</b>. גושי צמר.
<b>לַחִים מֵחֲמַת עַצְמָן</b>. שלא התייבשו מלחותם הטבעית.
<b>דָּבָר הַמּוֹסִיף</b>. משום שהם מוסיפים בבישולו.
<b>וּכְסוּת</b>. בגדים.
<b>וְכַנְפֵי יוֹנָה</b>. נוצות.
<b>וּנְעֹרֶת הַפִּשְׁתָּן</b>. רסיסים הנפרדים מן הפשתן כשסורקים אותו.
<b>חָרָשִׁים</b>. נגרים.
<b>וּשְׁלָחִין</b>. עורות.
<b>וְגִזֵּי צֶמֶר</b>. חתיכות של צמר.
<h3> ב</h3>
<b>שֶׁהֲרֵי מְשַׁהִין עַל גַּבֵּי הָאֵשׁ בְּשַׁבָּת</b>. על גבי אש גלויה, במקרים שבהם אין חשש שיחתה בגחלים (לעיל ג,ח), שאין איסור בישול במה שהתחיל בהיתר מבעוד יום (לעיל ג,ג).
<b>וְיִצְטָרֵךְ לְגַלּוֹתָהּ עַד שֶׁתָּנוּחַ הָרְתִיחָה</b>. להסיר את הדבר שהקדרה טמונה בו, בכדי לצנן מעט את חום התבשיל.
<b>וְיַחֲזֹר וִיכַסֶּה בְּשַׁבָּת</b>. כדי ללהחזיר לתבשיל את חומו. ופעולה זו אסורה, שהיא כהחזרה על אש גלויה בשבת (לעיל ג,י), ועלול לעשות זאת בטעות משום שאין כאן אש.
<b>שֶׁסְּתָם קְדֵרוֹת בֵּין הַשְּׁמָשׁוֹת כְּבָר רָתְחוּ וְנָחוּ מִבִּעְבּוּעָן</b>. שמרתיחים אותן על האש מבעוד יום, ועד בין השמשות כבר נצטננו מעט.
<b>וְכֵיוָן שֶׁנָּחוּ שׁוּב אֵינָן רוֹתְחִין</b>. שנית, ולכן כבר אין לגזור שמא יכסה אחרי שתרתח.
<h3> ג</h3>
<b>בַּשַּׁבָּת עַצְמָהּ</b>. שאין במעשה כזה לא בישול ואף לא תוספת חימום.
<b>שֶׁמָּא יַטְמִין בְּרֶמֶץ</b>. באפר גחלים, שיש בו מעט חום ושומר על חום התבשיל.
<b>וְנִמְצָא חוֹתֶה בַּגֶּחָלִים</b>. אגב פעולת ההטמנה, ומבעיר את אותם הניצוצות.
<h3> ד</h3>
<b>סָפֵק חֲשֵׁכָה סָפֵק לֹא חֲשֵׁכָה וכו'</b>. בין השמשות (להגדרת זמן זה ראה לקמן ה,ד).
<b>מֻתָּר לִטְמֹן אֶת דָּבָר חַם</b>. שאסרו לטמון בדבר שאינו מוסיף רק בשבת ודאי, ולא בזמן של ספק. ובדבר המוסיף מותר לטמון בין השמשות, שאין חשש שתרתח הקדרה (לעיל ה"ב).
<b>שֶׁתָּפוּג צִנָּתוֹ</b>. שתעבור קרירותו ויפשיר.
<b>וְנִתְגַּלּוּ בְּשַׁבָּת</b>. הוסר החומר המכסה אותם.
<b>שֶׁהֲרֵי אֵינוֹ מוֹסִיף</b>. החומר של הכיסוי אינו מוסיף הבל, אך אם טמן בדבר המוסיף הבל (כגון בבין השמשות, ראה לעיל ה"ב), אסור להחזירו (יד"פ).
<b>וּמֻתָּר לְהַחֲלִיף הַכִּסּוּי בְּשַׁבָּת וכו'</b>. אף שיש הבדל ברמת שמירת החום של הכיסויים השונים, משום שזו כהמשכה של ההטמנה הראשונה (ראה לעיל ג,יא).
<h3> ה</h3>
<b>פִּנָּה הַתַּבְשִׁיל אוֹ הַמַּיִם</b>. העביר אותם מן הכלי שהתבשלו בו מתחילה.
<b>כְּמוֹ הַדָּבָר הַצּוֹנֵן</b>. שמותר להטמינו אף בשבת עצמה (לעיל ה"ד).
<b>שֶׁלֹּא אָסְרוּ לְהַטְמִין בְּשַׁבָּת אֶלָּא דָּבָר חַם שֶׁהוּא בִּכְלִי רִאשׁוֹן שֶׁנִּתְבַּשֵּׁל בּוֹ</b>. אבל כשהעבירו לכלי שני כבר התמעט חומו ולא גזרו על הטמנתו.
<h3> ו</h3>
<b>מֵיחַם</b>. דוד מים.
<b>וְטָח פִּיהֶם בְּבָצֵק</b>. אוטם את הכיסוי, לשמירה על החום.
<b>אֶלָּא בִּשְׁבִיל שֶׁיַּעַמְדוּ עַל חֻמָּם</b>. שיישארו חמים זה מחומו של זה (אורה ושמחה).
<b>שֶׁהֲרֵי מוֹלִיד בּוֹ חֹם</b>. מוסיף בו חום, ודומה להטמנה בדבר המוסיף.
<b>וְאֵינוֹ כְּטוֹמֵן בְּדָבָר הַמּוֹסִיף</b>. שאין זו פעולת הטמנה שגזרו עליה לאסור.
<h2>פרק ה</h2>
<h3> א</h3>
<b>הַדְלָקַת נֵר בְּשַׁבָּת</b>. הדלקתו לפני השבת, שיאיר בליל שבת.
<b>אֵינָהּ רְשׁוּת וכו'</b>. ההדלקה אינה בגדר רשות, התלויה ברצונו של כל אדם אם לעשותה אם לאו.
<b>וְלֹא מִצְוָה שֶׁאֵינוֹ חַיָּב לִרְדֹּף אַחֲרֶיהָ וכו'</b>. שיש מצוות שחיובן נגרם בעקבות פעולה הנתונה לבחירה, ובכך הן דומות לרשות (ראה הלכות ברכות יא,ב-ג).
<b>כְּגוֹן עֵרוּבֵי חֲצֵרוֹת</b>. שתיקנו חכמים כדי להתיר טלטול בשבת מבית לחצר (הלכות עירובין א,ב), ואם אינו רוצה לטלטל אינו חייב לערב.
<b>נְטִילַת יָדַיִם לַאֲכִילָה</b>. שתיקנו חכמים נטילת ידיים לפני אכילת לחם (הלכות ברכות ו,א-ב), ואם אינו אוכל לחם אינו חייב ליטול ידיו.
<b>אֶלָּא חוֹבָה</b>. שהטילו חכמים על כל אדם לעשותה.
<b>שֶׁזֶּה בִּכְלַל עֹנֶג שַׁבָּת הוּא</b>. כדי שלא יהיה ביתו חשוך ללא נר.
<b>כְּדֶרֶךְ שֶׁמְּבָרֵךְ עַל כָּל הַדְּבָרִים שֶׁהוּא חַיָּב בָּהֶן מִדִּבְרֵי סוֹפְרִים</b>. ואף שאין ציווי מפורש בתורה על הדלקת הנרות, המילה 'וציוונו' מתייחסת לציווי לציית לדברי החכמים ולקיים את כל תקנותיהם (הלכות ברכות ו,ב, יא,ג; וראה הלכות ממרים א,א-ב).
<h3> ב</h3>
<b>לְהִשְׁתַּמֵּשׁ לְנֵר הַשַּׁבָּת</b>. ליהנות מאורו בליל השבת (בשונה מנר חנוכה, הלכות חנוכה ד,ו).
<b>גְּזֵרָה שֶׁמָּא יַטֶּה</b>. את הנר כדי להגדיל את האור שלידו (וראה עוד לקמן הל' יד-טז).
<h3> ג</h3>
<b>קֹדֶם שְׁקִיעַת הַחַמָּה</b>. שאחר השקיעה הוא ספק לילה, ואין עושים בו מלאכה (לקמן ה"ד).
<h3> ד</h3>
<b>עַד שֶׁיֵּרָאוּ שְׁלֹשָׁה כּוֹכָבִים בֵּינוֹנִיִּים</b>. שאז נחשב בוודאות לילה (ראה גם הלכות תרומות ז,ב).
<b>הוּא הַזְּמַן הַנִּקְרָא בֵּין הַשְּׁמָשׁוֹת בְּכָל מָקוֹם</b>. שיש משמעות לזמן זה לדינים רבים בהלכה.
<b>וְהָעוֹשֶׂה מְלָאכָה בֵּין הַשְּׁמָשׁוֹת עֶרֶב שַׁבָּת וּבֵין הַשְּׁמָשׁוֹת בְּמוֹצָאֵי שַׁבָּת וכו'</b>. אם עשה מלאכה גם בערב שבת וגם במוצאי שבת בין השמשות, בוודאי חילל את השבת: שאם בין השמשות הוא בגדר לילה — חילל את השבת בכניסתה, ואם הוא יום — חיללה לפני צאתה.
<h3> ה</h3>
<b>מִדָּבָר שֶׁהָאוּר מְסַכְסֶכֶת בּוֹ</b>. מחומרים שאין האש דולקת בהם יפה.
<b>וְצֶמֶר אֶרֶז</b>. סיבים המצויים מתחת לקליפת העץ.
<b>וּפִשְׁתָּן שֶׁלֹּא נֻפַּץ</b>. פשתן גולמי שלא נופץ לסיבים.
<b>וְסִיב שֶׁל דֶּקֶל</b>. חומר עצי הגדל סביב הדקל בצורת סיבים.
<b>שֵׁשׁ</b>. אריג פשתן.
<b>שֶׁיַּדְלִיק בְּרֹב הַיּוֹצֵא מִן הַפְּתִילָה</b>. יבעיר את רוב חלק הפתילה היוצא מן הנר, שתבער היטב (ראה לעיל ג,יט).
<h3> ו</h3>
<b>דָּבָר שֶׁמַּדְלִיקִין בּוֹ</b>. פתילה מן החומרים שמותר להדליק מהם.
<b>לְהַעֲבוֹת</b>. שתהיה עבה, שרוצה שיידלק גם החומר שאין מדליקים בו.
<b>עוֹמֶדֶת</b>. ניצבת.
<h3> ז</h3>
<b>נוֹתְנִין גַּרְגֵּר שֶׁל מֶלַח... כְּדֵי שֶׁיְּהֵא דּוֹלֵק בְּלֵילֵי שַׁבָּת</b>. מותר להניח במקום יציאת הפתילה מן הכלי גרגר כדי לתחום את גודל השלהבת, על מנת להאט את בעירת הנר. ואין חוששים שמא ישכח ויסירנו בשבת כדי להגביר את האור (יד"פ).
<b>עוֹשִׂין מֵהֶן מְדוּרָה</b>. מותר להשתמש בהן למדורה, שכן בה אין הגבלות על חומרי הבעירה (לעיל ג,יט).
<b>עַל גַּבֵּי מְנוֹרָה</b>. ואף שהדבר דומה לנר.
<h3> ח</h3>
<b>נִמְשָׁךְ אַחַר הַפְּתִילָה</b>. נשאב ובוער היטב באמצעותה.
<b>וְאַלְיָה וְחֵלֶב</b>. שומן בהמה.
<b>שֶׁמָּא יִהְיֶה אוֹר הַנֵּר אָפֵל</b>. שלא יאיר כראוי.
<b>וְיַטֶּה אוֹתָהּ</b>. את הנר כדי להגדיל את השלהבת, ונמצא מבעיר אש בשבת.
<h3> ט</h3>
<b>שֶׁהִתִּיכוֹ</b>. חיממו עד שנמס.
<b>שֶׁנִּמּוֹחוּ</b>. נמעכו עד שנעשו כשמן.
<b>נוֹתֵן לְתוֹכָן שֶׁמֶן כָּל שֶׁהוּא</b>. מערב בהם מעט שמן המותר בהדלקה. שאותם השמנים שנימוחו נספגים בפתילה ובוערים היטב רק במצב נוזלי, אך לא אם נקרשו וקפאו. ובתערובת שמן כשר נשמרים נוזליים ונמשכים כראוי אחר הפתילה (ר"י קאפח).
<b>אֲבָל שְׁמָנִין שֶׁאֵין מַדְלִיקִין בָּהֶן... שֶׁאֵין נִמְשָׁכִין</b>. ולכן אין תועלת בכך שיערב בהם שמן המותר בהדלקה.
<h3> י</h3>
<b>בָּעִטְרָן</b>. נוזל שמנוני שהוא תוצר לוואי בהפקת זפת.
<b>וְחוֹבָה עָלָיו לֵישֵׁב לְאוֹר הַנֵּר</b>. שהוא משום עונג שבת (לעיל ה"א).
<b>בַּצֳּרִי</b>. שרף ריחני מעצי בושם.
<b>שֶׁמָּא יִקַּח מִמֶּנּוּ מִן הַנֵּר</b>. כדי להשתמש בבושם (וראה לקמן הי"ב).
<b>עָף</b>. מתנדף ודליק.
<b>בְּנֵפְטְ לָבָן</b>. מזוקק.
<b>בַּחֹל</b>. ביום חול.
<b>וְיָבֹא לִידֵי סַכָּנָה</b>. של דלקה.
<h3> יא</h3>
<b>בִּשְׁאָר שְׁמָנִים</b>. כל שאר השמנים שלא נזכרו לאיסור.
<h3> יב</h3>
<b>בִּשְׁבִיל שֶׁיְּהֵא מְנַטֵּף</b>. טיפות שמן אל תוך הנר באטיות.
<b>רֹאשׁ הַפְּתִילָה</b>. קצה הפתילה.
<b>שֶׁמָּא יִקַּח מִן הַשֶּׁמֶן שֶׁבַּכְּלִי</b>. מאותו השמן שנועד להידלק בשבת, ואסור משום מכבה שהרי הוא מזרז את כיבוי הנר (לקמן יב,ב).
<b>שֶׁהֲרֵי לֹא נִמְאַס בַּנֵּר</b>. שהוא מצוי בכלי נפרד, ואינו מלוכלך ומאוס לשימוש כשמן שבנר עצמו.
<b>וְאָסוּר לֵהָנוֹת בְּשַׁבָּת מִן הַשֶּׁמֶן שֶׁהֻדְלַק בּוֹ וכו'</b>. אף במצב שאינו מכבה אם לוקח מן השמן.
<b>מֻקְצֶה מֵחֲמַת אִסּוּר</b>. שאסור היה להשתמש בו עם כניסת השבת בשל איסור כיבוי (ראה לקמן כו,יד).
<b>וְאִם חִבֵּר הַכְּלִי... מֻתָּר</b>. להדליק בו, שבמקרה כזה אין לחשוש שישתמש בשמן מכיוון שניכר שהוא נועד לצורך הנר הדולק.
<h3> יג</h3>
<b>לְקַבֵּל בּוֹ שֶׁמֶן</b>. הנוטף מן הנר.
<b>מְבַטֵּל הַכְּלִי מֵהֵכֶנוֹ</b>. גורם בשבת לאסור את הכלי בטלטול. שהכלי היה מותר בשימוש קודם לכן, וכאשר נוטף לתוכו שמן מוקצה בשבת, נאסר בטלטול (לקמן כה,כג).
<b>וְאִם נְתָנוֹ מִבְּעוֹד יוֹם מֻתָּר</b>. שלא ביטלו מהכנו בשבת.
<b>נִיצוֹצוֹת</b>. רסיסים בוערים הנופלים מן הנר.
<b>מִפְּנֵי שֶׁאֵין בָּהֶן מַמָּשׁ</b>. שהם נשרפים מיד ואינם נשארים בכלי.
<b>וְאָסוּר לִתֵּן לְתוֹכוֹ מַיִם</b>. אל תוך הכלי שהונח תחת הנר לקבל את הניצוצות.
<b>מִפְּנֵי שֶׁהוּא מְקָרֵב אֶת כִּבּוּי הַנִּיצוֹצוֹת</b>. שכבים מיד בנפילתם למים, והרי זו כפעולת כיבוי.
<h3> יד</h3>
<b>אֵין פּוֹלִין לְאוֹר הַנֵּר</b>. אסור לבדוק את הבגדים מן הכינים לאור הנר, שהוא דבר שצריך לדקדק בראייתו (לעיל ה"ב).
<b>וַאֲפִלּוּ גָּבֹהַּ וכו'</b>. אף אם הנר מצוי במקום שבוודאי לא יוכל לגעת בו.
<b>וְיַטֶּה</b>. את הנר, כדי להיטיב את אורו (וכדלעיל ה"ט).
<b>שֶׁכָּל אֶחָד מֵהֶן טָרוּד בְּעִנְיָנוֹ</b>. ואינו עשוי לשים לב לכך שחברו שוכח ומטה את הנר.
<h3> טו</h3>
<b>הַתִּינוֹקוֹת</b>. ילדים.
<b>שֶׁהָרַב מְשַׁמְּרָן</b>. שלא יטו, כדין שניים שקוראים בעניין אחד שכל אחד מזכיר לחברו (לעיל הי"ד).
<b>שֶׁאֵין אֵימָתָן עָלָיו</b>. ולא יזכירו לו מפני שמפחדים ממנו.
<b>וְיֵשׁ לוֹ לִרְאוֹת בַּסֵּפֶר וכו'</b>. מותר לו למצוא את תחילת הפרשה, שאין זו קריאה הדורשת עיון אלא הבטה בלבד.
<h3> טז</h3>
<b>וּלְהַבְחִין בֵּינֵיהֶן</b>. להבדיל בין הכלים.
<b>שַׁמָּשׁ שֶׁאֵינוֹ קָבוּעַ</b>. משרת שאינו מורגל באותם הכלים.
<b>בֵּין בְּנֵר שֶׁל נֵפְטְ שֶׁאוֹרוֹ רַב</b>. ואף על פי כן אסור, שמא יטה.
<b>אֵין מוֹרִין לוֹ לִבְדֹּק וכו'</b>. אף שאין חשש ששמש קבוע יטה, אין מלמדים אותו שמותר לבדוק לאור נר של שמן זית, שמא הדבר יביא לידי תקלה אחרת — שייקח מן השמן, ונמצא מכבה.
<h3> יז</h3>
<b>נֵר שֶׁאֲחוֹרֵי הַדֶּלֶת</b>. הנר מונח סמוך לדלת או קבוע בה מצדה הפנימי.
<b>מִפְּנֵי שֶׁהוּא מְכַבֵּהוּ</b>. אם פותח את הדלת או סוגר אותה כדרכו במהירות, הנר נכבה משום כך.
<b>כְּדֵי שֶׁתְּהֵא הָרוּחַ מְנַשֶּׁבֶת בָּהּ</b>. בכוונה ללבות את אש המדורה.
<b>וְאַף עַל פִּי שֶׁאֵין שָׁם אֶלָּא רוּחַ הַמְּצוּיָה</b>. רוח רגילה, והליבוי ברוח כזו אינו ודאי.
<b>וּמַנִּיחִין הַנֵּר שֶׁל שַׁבָּת עַל גַּבֵּי אִילָן הַמְחֻבָּר לַקַּרְקַע וְאֵינוֹ חוֹשֵׁשׁ</b>. אין לחוש שיבוא להשתמש באילן, שהרי בשבת אסור לטלטל את הנר (לאיסור שימוש במחובר ראה לקמן כא,ו). אך ביום טוב שמותר לטלטל בו את הנר, אסור להניחו על האילן (הלכות יום טוב ד,ה).
<h3> יח</h3>
<b>שֵׁשׁ תְּקִיעוֹת בְּעֶרֶב שַׁבָּת</b>. שלוש תקיעות לציון מועדי הפסקה ממלאכות, ושלוש להבדיל בין קודש לחול (יפורט לקמן הי"ט; וראה הלכות כלי המקדש ז,ו).
<b>הַמִּגְרָשׁ שֶׁלָּהּ</b>. שדות ושטחים שסביב העיר וששייכים לה (ראה לקמן כז,א).
<h3> יט</h3>
<b>וְאֵין הַקְּרוֹבִין רַשָּׁאִין לִכָּנֵס לָעִיר עַד שֶׁיָּבֹאוּ רְחוֹקִים וְיִכָּנְסוּ כֻּלָּם בְּבַת אַחַת</b>. כדי שיהיה ניכר שנכנסים לעיר לכבוד השבת. ויש מפרשים כדי שלא יחשדו ברחוקים שהמשיכו לעבוד לאחר התקיעה (מער"ק בשם רש"י).
<b>וְהַתְּרִיסִין מֻנָּחִין</b>. דלתות החנויות שעליהן מונחת הסחורה הנמכרת בחנויות.
<b>סִלֵּק הַמְסַלֵּק</b>. העביר את הקדרות מעל הכירה.
<b>וְהִטְמִין הַמַּטְמִין</b>. את הקדרות בדברים השומרים על החום.
<b>וְשׁוֹהֶה כְּדֵי לִצְלוֹת וכו'</b>. אחר התקיעה השלישית ממתין זמן קצר, כשיעור ההכנות האחרונות לפני השבת, ואחר כך תוקע את שלוש התקיעות המבדילות בין חול לקודש.
<h3> כ</h3>
<b>בַּמִּנְחָה</b>. לפנות ערב, כשעתיים וחצי קודם השקיעה (ראה פה"מ פסחים י,א).
<b>לְהַתִּיר הָעָם לְמַעֲשֵׂיהֶם</b>. להודיע שיצאה השבת ומותרים בעשיית כל מלאכה.
<h3> כא</h3>
<b>לֹא הָיוּ תּוֹקְעִין</b>. ביום הכיפורים להודיע על כניסת השבת, שהתקיעה נועדה להודיע על תחילתם של איסורי שבת, ואלו אסורים כבר ביום הכיפורים עצמו, שכן איסורי מלאכה של יום הכיפורים ושל שבת שווים (הלכות שביתת עשור א,ב). וכל זה בזמן שהיו מקדשים את החודש לפי הראייה, אבל בימינו אין שבת ויום הכיפורים סמוכים זה לזה (ראה הלכות קידוש החודש ז,א, ז,ז ובפסקים ושיטות שם).
<b>לֹא תּוֹקְעִין וְלֹא מַבְדִּילִין</b>. אין תוקעים להודיע שיצאה השבת, וכן אין מבדילים בתפילה או על הכוס, משום שאיסורי המלאכה של השבת ממשיכים ביום הכיפורים.
<b>תּוֹקְעִין וְלֹא מַבְדִּילִין</b>. תוקעים כדי להודיע על תחילת איסורי מלאכה בשבת, החמורים מאיסורי יום טוב (ראה הלכות יום טוב א,ד). ואין מבדילים, שהוא מעבר מקדושה קלה לקדושה חמורה (ראה לקמן כט,יח).
<b>מַבְדִּילִין וְלֹא תּוֹקְעִין</b>. מבדילים מקדושה חמורה לקדושה קלה ("המבדיל בין קודש לקודש", לקמן כט,כב), ואין תוקעים כדי להודיע על סוף איסורי שבת, משום שהתקיעה ביום טוב אסורה באיסור שבות (ראה הלכות שופר ב,ו-ז), ואין דוחים אותו להודיע היתר.
<h2>פרק ו</h2>
<h3> א</h3>
<b>לַעֲשׂוֹת לָנוּ מְלָאכָה בְּשַׁבָּת</b>. לצורך ישראל.
<b>שֶׁאֵינוֹ מְצֻוֶּה עַל הַשַּׁבָּת</b>. שהשבת היא אות בין הקב"ה וישראל (לקמן ל,טו), ולא ניתנה לגויים (ראה הלכות מלכים י,ט).
<b>שַׁבָּת קַלָּה בְּעֵינֵיהֶם</b>. שאם תחולל השבת בידי גויים לצורך ישראל יהווה הדבר זלזול בחומרת קדושת השבת, ועלולים ישראל להגיע לידי חילול השבת בעצמם.
<h3> ב</h3>
<b>מֵעַצְמוֹ</b>. מבלי שנתבקש על ידי ישראל.
<b>וְיַמְתִּין בִּכְדֵי שֶׁתֵּעָשֶׂה</b>. יש להמתין במוצאי שבת פרק זמן הראוי לעשיית המלאכה, כך שלא תהיה לישראל תועלת מכך שהמלאכה נעשתה בשבילו בשבת (ראה לקמן ה"ח).
<b>שֶׁלֹּא יִהְיֶה הַדָּבָר בְּפַרְהֶסְיָא</b>. בפרסום רב, ראה לקמן הל' ה-ו, יב.
<b>בִּשְׁבִיל עַצְמוֹ</b>. לצורך הגוי.
<h3> ג</h3>
<b>גּוֹי שֶׁהִדְלִיק אֶת הַנֵּר</b>. לצורך עצמו.
<b>שֶׁמָּא יַרְבֶּה בִּמְלַאכְתּוֹ בִּשְׁבִילוֹ</b>. שאם הגוי מכירו, הוא עשוי למלא מים ולתלוש עשבים יותר מכדי צרכו, כדי שיוכל ישראל להשתמש אחריו.
<h3> ד</h3>
<b>שֶׁאֵין בּוֹ לְהַרְבּוֹת וּלְמַעֵט</b>. שאותה הפעולה נעשית בין לשימוש אחד ובין לשימוש הרבים.
<b>בִּמְסִבָּה</b>. מקום שמסובים בו אנשים רבים.
<b>שֶׁהַמַּדְלִיק עַל דַּעַת הָרֹב מַדְלִיק</b>. הנר הודלק לצורך המסובים, ולפיכך הולכים אחר הרוב.
<b>מֶחֱצָה לְמֶחֱצָה אָסוּר</b>. אף אם אין רוב של ישראל אלא בדיוק מחצית, נחשב כאילו הדליק גם בשבילם.
<b>אֵין אוֹמְרִין לוֹ כַּבֵּה אוֹ אַל תְּכַבֶּה</b>. אין מבקשים ממנו לכבות, אך גם לא מונעים אותו מכיבוי אף שהדבר לצורך ישראל, אלא יעשה מה שברצונו.
<b>מִפְּנֵי שֶׁאֵין שְׁבִיתָתוֹ עָלֵינוּ</b>. שאין מצווים ישראל למנוע את הגוי מחילול שבת שהוא רוצה בו (ראה לקמן הכ"א; וראה גם לקמן יב,ז).
<h3> ה</h3>
<b>מֵת שֶׁעָשׂוּ לוֹ גּוֹיִם וכו'</b>. ישראל שמת, וטרחו גויים בצרכי קבורתו ועשו מלאכות בשבת.
<b>יַמְתִּין בִּכְדֵי שֶׁיֵּעָשׂוּ</b>. שלא תהיה תועלת בחילול שבת (לעיל ה"ב).
<b>בִּסְרַטְיָא גְּדוֹלָה</b>. דרך ראשית.
<b>וְכָל הָעוֹבְרִין וְהַשָּׁבִין אוֹמְרִין וכו'</b>. שחילול השבת לצורך אותו המת נודע ברבים.
<b>וּמֻתָּר לִקְבֹּר בּוֹ יִשְׂרָאֵל אַחֵר</b>. שהאיסור אינו אלא משום הגנאי לאותו אדם שהדברים נעשו בשבילו.
<h3> ו</h3>
<b>אַף עַל פִּי שֶׁהֱבִיאָן מִצַּד הַחוֹמָה</b>. למרות שידוע שהעבירם מרחק קצר בלבד עד הכנסתם לעיר (אורה ושמחה).
<b>יַמְתִּין... כְּדֵי שֶׁיָּבֹאוּ מִמָּקוֹם קָרוֹב</b>. ימתינו משך זמן של הבאת החלילים ממקום היישוב הקרוב ביותר שבו ייתכן שהיו.
<b>שֶׁמָּא בַּלַּיְלָה הֱבִיאוּם וכו'</b>. ומשום חשש זה יש להוסיף בהמתנה פרק זמן זה.
<b>שֶׁמִּמָּקוֹם פְּלוֹנִי</b>. ממקום מסוים וידוע.
<b>כְּמוֹ שֶׁאָמַרְנוּ</b>. לעיל ה"ה.
<h3> ז</h3>
<b>מֶרְחָץ הַמַּרְחֶצֶת בְּשַׁבָּת</b>. בית מרחץ הפעיל בשבת, ומחממים בו מים לצורך הרוחצים.
<b>אִם רֹב גּוֹיִם מֻתָּר לִרְחֹץ בָּהּ לְמוֹצָאֵי שַׁבָּת מִיָּד</b>. שהמים מחוממים לצורך כלל הרוחצים, והולכים אחר הרוב (לעיל ה"ד).
<b>וְאִם רֹב יִשְׂרָאֵל יַמְתִּין בִּכְדֵי שֶׁיֵּחַמּוּ חַמִּין</b>. שהוא בכדי שתיעשה המלאכה (לעיל ה"ב).
<h3> ח</h3>
<b>וּמַכִּין אוֹתוֹ מַכַּת מַרְדּוּת</b>. מלקות מדברי חכמים.
<b>וְלֹא אָסְרוּ בְּכָל מָקוֹם... אֶלָּא מִפְּנֵי דָּבָר זֶה</b>. הסיבה לכך שהצריכו בכל מלאכה שעשה גוי בשביל ישראל המתנה בכדי שתיעשה, היא מן הטעם שיתבאר.
<b>שֶׁאִם תֹּאמַר יְהֵא מֻתָּר מִיָּד</b>. לו היה הדבר מותר בשימוש מיד עם צאת השבת.
<b>שֶׁמָּא יֹאמַר לַגּוֹי לַעֲשׂוֹת לוֹ וְיִמְצָא הַדָּבָר מוּכָן מִיָּד</b>. עם צאת השבת, ונמצא שמכל מקום יש לו תועלת באמירה לגוי לחלל שבת.
<b>אֵינוֹ מִשְׂתַּכֵּר</b>. אינו מרוויח.
<h3> ט</h3>
<b>דָּבָר שֶׁאֵינוֹ מְלָאכָה וְאֵין אָסוּר לַעֲשׂוֹתוֹ בְּשַׁבָּת אֶלָּא מִשּׁוּם שְׁבוּת</b>. דברים האסורים מדברי חכמים כהרחקה מן המלאכה (לעיל א,ג), וכן דברים שהם דומים למלאכה או שיש בהם גזרה שמא יבוא לידי איסור סקילה (לקמן כא,א).
<b>וְהוּא שֶׁיִּהְיֶה שָׁם מִקְצָת חֹלִי וכו'</b>. שהם שיקולים מיוחדים שבגללם נדחה איסור אמירה לנכרי באיסורים שאינם אלא שבות (וראה לקמן כד,י בדין בין השמשות).
<h3> י</h3>
<b>לַעֲלוֹת בָּאִילָן אוֹ לָשׁוּט עַל פְּנֵי הַמַּיִם</b>. שהם אסורים משום שבות (לקמן כא,ו, כג,ה).
<b>כְּדֵי לְהָבִיא לוֹ שׁוֹפָר</b>. בראש השנה, שהוא יום טוב, ואותם איסורי שבות חלים בו (הלכות יום טוב א,יז).
<b>אוֹ סַכִּין לְמִילָה</b>. שאף שקיום מצוות מילה דוחה את השבת (הלכות מילה ב,ו), הבאת חפצי המצווה אינה דוחה. אך באיסור שבות התירו על ידי גוי (ראה גם שם ב,ט).
<b>מֵחָצֵר לְחָצֵר שֶׁאֵין בֵּינֵיהֶן עֵרוּב</b>. שהעברה ביניהם אסורה מדברי סופרים (הלכות עירובין א,א-ב).
<h3> יא</h3>
<b>הַלּוֹקֵחַ בַּיִת בְּאֶרֶץ יִשְׂרָאֵל</b>. קנה מגוי, ויש בדבר משום מצוות ישוב ארץ ישראל.
<b>אֲסוּרָה מִדִּבְרֵיהֶם</b>. כדלעיל ה"א.
<b>וּמִשּׁוּם יִשּׁוּב אֶרֶץ יִשְׂרָאֵל לֹא גָּזְרוּ בְּדָבָר זֶה</b>. שלא אסרו אמירה לגוי אף באיסור כתיבה שהוא מן התורה (לקמן יא,ט), משום מעלת מצווה זו.
<b>בְּסוּרְיָא</b>. השטחים שכבש דוד המלך מצפון לארץ ישראל, ודינם כארץ ישראל לחלק מן הדינים (ראה הלכות תרומות א,ג-ד).
<h3> יב</h3>
<b>פּוֹסֵק... וְקוֹצֵץ דָּמִים</b>. קובע לו את היקף העבודה והשכר הקצוב עבורה.
<b>וְהַגּוֹי עוֹשֶׂה לְעַצְמוֹ וְאַף עַל פִּי שֶׁהוּא עוֹשֶׂה בְּשַׁבָּת מֻתָּר</b>. שהרי לא נשכר לעבודה בשבת דווקא אלא בקבלנות, ואם הוא רוצה לעשות מלאכה בשבת כדי שיסיים אותה יותר מהר, נמצא עושה למען עצמו.
<b>הַשּׂוֹכֵר אֶת הַגּוֹי לְיָמִים הַרְבֵּה... שֶׁהוּא עוֹשֶׂה בְּכָל עֵת שֶׁיִּרְצֶה</b>. שאף הוא לא נשכר לעשות מלאכה בשבת דווקא, ואם רוצה לעבוד בשבת הרי הוא עושה למען עצמו.
<b>וְהוּא שֶׁלֹּא יְחַשֵּׁב עִמּוֹ יוֹם יוֹם</b>. ובלבד שלא ידקדק לחשב שכר כל יום בנפרד, שאז נמצא ששכר אותו לעשות מלאכה בשבת.
<h3> יג</h3>
<b>אִם הָיְתָה יְדוּעָה וּגְלוּיָה וּמְפֻרְסֶמֶת</b>. שאותה המלאכה של ישראל היא.
<b>שֶׁקָּצַץ</b>. שקצב לו שכר קבוע לאותה העבודה בקבלנות.
<h3> יד</h3>
<b>לִבְנוֹת לוֹ חֲצֵרוֹ וכו'</b>. שלרוב ידוע למי אותם הדברים שייכים.
<b>בַּמְּדִינָה אוֹ בְּתוֹךְ הַתְּחוּם</b>. בעיר או בשטח הקרוב לה שניתן להגיע אליו מן העיר בשבת.
<h3> טו</h3>
<b>לְהַשְׂכִּיר כַּרְמוֹ אוֹ שָׂדֵהוּ לְגוֹי</b>. שיעבדם הגוי, וישלם לישראל שכר קצוב או חלק מפירות השדה.
<b>שֶׁהָרוֹאֶה יוֹדֵעַ שֶׁשְּׂכוּרִין הֵן אוֹ בַּאֲרִיסוּת יָרַד לָהֶן</b>. שכך נוהגים כרגיל בשדות וכרמים.
<b>שֶׁשֵּׁם הַיִּשְׂרְאֵלִי בְּעָלָיו קָרוּי עָלָיו</b>. שידוע ברבים כשייך לישראל מסוים.
<h3> טז</h3>
<b>מִפְּנֵי שֶׁאֵין אָנוּ מְצֻוִּין עַל שְׁבִיתַת הַכֵּלִים וכו'</b>. שלא תיעשה בהם מלאכת איסור. ובניגוד לבהמה ועבד, שנצטווינו על שביתתם (ראה לקמן פרק כ הל' א-ג, יד).
<h3> יז</h3>
<b>אִם הִתְנוּ בַּתְּחִלָּה וכו'</b>. שהיה תנאי זה בהסכם השותפות מתחילתו (בדומה לכך ראה הלכות מאכלות אסורות י,יד).
<b>אִם הִתְנוּ בַּתְּחִלָּה שֶׁיִּהְיֶה שְׂכַר הַשַּׁבָּת לַגּוֹי וכו'</b>. שכל מה שירוויחו בימי השבת יהיה לגוי, וכל רווחי אחד מימות השבוע יהיה לישראל, וכך נמצא שאינם כלל שותפים במלאכת השבת.
<b>נוֹטֵל הַגּוֹי שְׂכַר הַשַּׁבָּתוֹת כֻּלָּן לְבַדּוֹ</b>. שאסור לישראל לחלוק בו, שנמצא שותף במלאכת הגוי.
<h3> יח</h3>
<b>וְלֹא הָיָה שְׂכַר הַשַּׁבָּת יָדוּעַ</b>. שלא נעשה חישוב כמה בדיוק הם הרווחים האסורים.
<b>שְׁבִיעַ</b>. שביעית.
<b>הַנּוֹתֵן מָעוֹת לְגוֹי לְהִתְעַסֵּק בָּהֶן</b>. לסחור בהן, ויחלקו ברווחים.
<b>חוֹלֵק עִמּוֹ בַּשָּׂכָר בְּשָׁוֶה וְכֵן הוֹרוּ כָּל הַגְּאוֹנִים</b>. שהגוי בלבד עוסק בהן לפי רצונו, ואין זה דומה לחנות בשותפות ששניהם עוסקים בה יחד (תשובת רב שרירא גאון, מובאת בב"י סי' רמה).
<h3> יט</h3>
<b>כֵּלִים לְאֻמָּן גּוֹי לַעֲשׂוֹתָן</b>. חפצים לתיקון.
<b>שֶׁפָּסַק עִמּוֹ</b>. קצב את המחיר, שאז נחשב שהגוי עושה את המלאכה לעצמו (לעיל הי"ב).
<b>בִּכְדֵי שֶׁיֵּצֵא בָּהֶן מִבֵּיתוֹ קֹדֶם שֶׁחָשֵׁכָה</b>. שיספיק לצאת מבית ישראל עם הכלים קודם כניסת השבת.
<b>יְמַשְׁכְּנֶנּוּ</b>. יתן לו משכון. [הערה: הרמב"ם בפה"מ מנקד את המילה אימתי: אַמָּתַי.]
<h3> כ</h3>
<b>אִגֶּרֶת</b>. מכתב.
<b>אִם קָצַץ עִמּוֹ שְׂכַר הוֹלָכָה</b>. קבע מראש את מחיר השליחות (וכדלעיל הי"ב).
<b>וְהוּא שֶׁיָּצָא בָּהּ מִפֶּתַח בֵּיתוֹ וכו'</b>. וכדלעיל הי"ט.
<b>אִם יֵשׁ בַּמְּדִינָה אָדָם קָבוּעַ שֶׁהוּא מְקַבֵּץ הָאִגְּרוֹת וכו'</b>. אם באותה העיר קיים דואר מרכזי שאליו מגיעות האיגרות, והגוי מוליך את האיגרת אל הדואר ולא עד היעד.
<b>וְהוּא שֶׁיִּהְיֶה שָׁהוּת בַּיּוֹם כְּדֵי שֶׁיַּגִּיעַ לַבַּיִת הַסָּמוּךְ לַחוֹמָה וכו'</b>. שאפשר שיגיע עד קצה העיר לפני כניסת השבת, כי ייתכן שבית הדואר נמצא במקום מרוחק. ואין בעיה בכך ששליח הדואר יוליך את האיגרת בשבת, שאין הוא שליחו של ישראל עצמו אלא של הדואר.
<h3> כא</h3>
<b>גּוֹי שֶׁהֵבִיא חֲפָצָיו בְּשַׁבָּת וְהִכְנִיסָן לְבֵית יִשְׂרָאֵל</b>. כדי להפקידם שם.
<b>מֻתָּר</b>. אף בשבת עצמה, שאין חשש של מראית העין (כדלעיל הי"ט) בחפציו של הגוי עצמו.
<b>וַאֲפִלּוּ אָמַר לוֹ הַנִּיחֵן בְּזָוִית זוֹ</b>. שנמצא ישראל מסייע מעט לאותו הגוי במלאכתו ומראה שנוח לו בכך.
<b>הֲרֵי זֶה מֻתָּר</b>. שהגוי הכניסם על דעת עצמו.
<b>וּמְזַמְּנִין אֶת הַגּוֹי בַּשַּׁבָּת</b>. מותר להזמינו לאכול אצל ישראל (אך ביום טוב אסור להזמינו, ראה הלכות יום טוב א,יג).
<b>אֵין נִזְקָקִין לוֹ</b>. לא מתערבים במעשיו.
<b>נוֹתְנִין מְזוֹנוֹת לִפְנֵי הַכֶּלֶב בֶּחָצֵר</b>. אם אחריות מזונותיו מוטלת על אותו אדם (ראה לקמן כט,לו).
<h3> כב</h3>
<b>וְקָדַשׁ עָלָיו הַיּוֹם</b>. נכנסה השבת בעודו בדרכו.
<b>וְהָיָה עִמּוֹ מָעוֹת</b>. ואסור לטלטלן ארבע אמות ברשות הרבים.
<b>נוֹתֵן כִּיסוֹ לַנָּכְרִי וכו'</b>. נותן את ארנקו לנכרי. ומותר לעשות כן, אף שהנכרי עושה מלאכה לשם ישראל בשבת, ואף בלא התנאים שנזכרו לעיל להיתר: קציבת שכר (לעיל הי"ב) והעברת החפץ קודם השבת (לעיל הי"ט).
<b>בָּהוּל</b>. דואג וחרד.
<b>וְאִם לֹא תַּתִּיר לוֹ דָּבָר זֶה וכו'</b>. שאם אף במקרה זה תיאסר אמירה לנכרי, עלול לעבור על איסור תורה (וראה עוד לקמן כ,ו-ז).
<b>מְצִיאָה</b>. שמצא בדרכו, ורוצה להוליכה לביתו.
<b>לֹא יִתֵּן לַנָּכְרִי</b>. שטעם 'אדם בהול על ממונו' אינו שייך במציאה, שהרי לא טרח בה, ולכן כאן לא התירו אמירה לנכרי.
<b>מוֹלִיכָהּ בְּפָחוֹת פָּחוֹת מֵאַרְבַּע אַמּוֹת</b>. שאינו חייב על טלטול כשהולך בכל פעם פחות מארבע אמות ופוסק (כדלקמן יג,י).
<h3> כג</h3>
<b>אָסוּר לוֹ לֵהָנוֹת בְּאוֹתָהּ מְלָאכָה לְעוֹלָם</b>. קנסוהו חכמים על העברה שעשה, שלא יוכל ליהנות מתוצריה.
<b>לְמוֹצָאֵי שַׁבָּת מִיָּד</b>. בלא המתנה 'בכדי שייעשה' (השווה לעיל ה"ח). ובשבת עצמה אסורה מחמת העברה שנעשתה בה.
<b>וְאֵין מַעֲשֶׂיהָ קֹדֶשׁ</b>. תוצרי המלאכות שנעשו בה אינם נאסרים כקודש, דהיינו כדברים שהוקדשו לבית המקדש האסורים בשימוש לכל.
<b>וְאִם בִּשֵּׁל בִּשְׁגָגָה לְמוֹצָאֵי שַׁבָּת יֹאכַל... מִיָּד</b>. שלא קנסו את השוגג לאסור עליו אחר השבת.
<h3> כד</h3>
<b>שֶׁיָּצְאוּ חוּץ לַתְּחוּם וְחָזְרוּ</b>. הוצאו מחוץ לתחום אלפיים אמה, שהם קצה התחום שמותר להלך בו בשבת (לקמן כז,א), והוחזרו למקומם.
<b>שֶׁהֲרֵי לֹא נַעֲשָׂה בְּגוּפָן מַעֲשֶׂה וְלֹא נִשְׁתַּנּוּ</b>. ולפיכך אינם אסורים מצד העברה שנעשתה בהם.
<b>בְּמֵזִיד לֹא יֵאָכְלוּ עַד מוֹצָאֵי שַׁבָּת</b>. שקנסו את המזיד במקרה זה.
<h3> כה</h3>
<b>לֹא יִתֵּן לוֹ שְׂכָרוֹ שֶׁל שַׁבָּת</b>. שאסור לקבל שכר עבור עבודה בשבת.
<b>אֵין אַחֲרָיוּת שַׁבָּת עָלָיו</b>. שאינו נחשב כשכיר לשמירה בשבתות, ואם ניזוקו בזמן זה אינו משלם.
<b>שְׂכִיר שַׁבָּת</b>. לשבוע שלם.
<b>נוֹתֵן לוֹ שְׂכָרוֹ מֻשְׁלָם</b>. משלם על פרק הזמן כולו, והשבתות בכלל, ובאופן זה שכר השבת אינו ניכר.
<b>וְלֹא יֹאמַר לוֹ תֵּן לִי שְׂכָרִי שֶׁל שַׁבָּת</b>. שאין ליצור בידול בין שכר השבת לשכר שאר הזמן, ששוב נחשב שמקבל שכר עבור העבודה בשבת.
<h2>פרק ז</h2>
<h3> א</h3>
<b>מֵהֶן אָבוֹת וּמֵהֶן תּוֹלָדוֹת</b>. מחולקות לענפים של אבות ותולדותיהם, כפי שיתבאר בפרק זה.
<b>וּמִנְיַן כָּל אֲבוֹת מְלָאכוֹת אַרְבָּעִים חָסֵר אַחַת וכו'</b>. ההגדרות והדינים של המלאכות השונות יפורטו בפרקים הבאים.
<b>וְהָעִמּוּר</b>. איסוף תבואה לערמה.
<b>וְהַדִּישָׁה</b>. מלאכת פירוק הגרגרים מקליפתם.
<b>וְהַזְּרִיָּה</b>. הנפת הדגן ברוח לאחר הדישה כדי שתיפרד הפסולת מהגרגירים.
<b>וְהַהַרְקָדָה</b>. ניפוי הקמח.
<b>וְהַגְּזִיזָה</b>. גזיזת הצמר.
<b>וְהַלִּבּוּן</b>. ניקוי הצמר.
<b>וְהַנִּפּוּץ</b>. הפרדת החוטים והכשרתם לטוויה.
<b>וַעֲשִׂיַּת הַנִּירִין</b>. השחלת חוטי השתי במערכת האריגה.
<b>וְהַנְסָכַת הַמַּסֵּכָה</b>. מתיחת חוטי השתי.
<b>וְהַבְּצִיעָה</b>. שליפת חוטים מן האריג.
<b>וְהַהַעְבָּדָה</b>. עיבוד העור.
<b>וּמְחִיקַת הָעוֹר</b>. החלקתו.
<b>וְהַשִּׂרְטוּט</b>. סימון שורות על הקלף לצורך הכתיבה.
<h3> ב</h3>
<b>וְכָל שֶׁהוּא מֵעִנְיָנָם</b>. מלאכות הזהות לגמרי בפעולתן או הנעשות לשם אותה התכלית.
<b>הֲרֵי זֶה אַב מְלָאכָה</b>. כולן בכלל אב המלאכה 'חורש', ואינן תולדות (וראה לקמן ח,א).
<h3> ג</h3>
<b>הַמַּבְרִיךְ אִילָנוֹת</b>. נוטע בארץ זמורה המחוברת לעץ כדי להצמיח ממנה עץ חדש.
<b>הַמַּרְכִּיב</b>. מחבר ייחור או ענף בסדן (גזע) עץ הנטוע מכבר.
<b>הַזּוֹמֵר</b>. קוצץ את ענפי העץ כדי להשביחו.
<h3> ד</h3>
<b>הַקּוֹצֵר תְּבוּאָה וכו'</b>. שכל אותן המלאכות הן בעצם אותה המלאכה, אך בסוגי פירות שונים.
<h3> ה</h3>
<b>הַתּוֹלָדָה הִיא הַמְּלָאכָה הַדּוֹמָה לְאָב</b>. יש צד של דמיון למלאכת האב, אך לא זהות עניינית.
<b>מְעַט מְעַט</b>. לחתיכות קטנות (ראה לקמן כא,יח).
<b>לָשׁוֹן</b>. חתיכה.
<b>וְשָׁף</b>. משייף ומפורר (לקמן ח,טו).
<h3> ו</h3>
<b>וְנָתַן בּוֹ קֵבָה</b>. הניח בתוך החלב חתיכה קטנה של עור הקיבה, שיש בה חומרים הגורמים להעמדת הגבינה (ראה הלכות מאכלות אסורות ג,יג).
<b>הִפְרִישׁ הַקּוֹס מִן הֶחָלָב</b>. גרם להבדלת מי הגבינה מן החומר המתגבש (ראה גם לקמן ח,יא).
<b>וְאִם גִּבְּנוֹ</b>. לעשותו מקשה אחת.
<b>דּוֹמֶה לְבִנְיָן</b>. ונעשה תולדת הבונה (ראה לקמן י,יג).
<b>וּמִגּוּף הַמְּלָאכָה הַנַּעֲשֵׂית בְּשַׁבָּת וכו'</b>. מעיון בתכליתה או בצורתה של המלאכה ניתן לדעת לאיזו מחלקה לשייך אותה.
<h3> ז</h3>
<b>בְּמֵזִיד חַיָּב כָּרֵת וכו'</b>. שאין הבדל בין אבות ותולדות במידת איסורם בשבת.
<b>חַטָּאת קְבוּעָה</b>. ראה לעיל א,א.
<b>בְּעֶלֶם אֶחָד</b>. בהעלמה אחת, בלא שנודע לו בין מלאכה למלאכה שאותן המלאכות אסורות בשבת. וכל שעשה את אותה העברה כמה פעמים בהעלם אחד, מביא חטאת אחת. ואם ידע ביניהן, הידיעה מחלקת לשתי חטאות (הלכות שגגות ה,א).
<b>אִם עָשָׂה אָבוֹת הַרְבֵּה... חַיָּב חַטָּאת אַחַת עַל כָּל אָב וְאָב</b>. שכל מלאכה נחשבת לעברה בפני עצמה (שם ז,ג).
<b>וְאִם עָשָׂה אָב וְתוֹלְדוֹתָיו... אֵינוֹ חַיָּב אֶלָּא חַטָּאת אַחַת</b>. וכן אם עשה כמה תולדות של אותו האב (שם ז,ה).
<h3> ח</h3>
<b>עָשָׂה הָאַרְבָּעִים חָסֵר אַחַת בִּשְׁגָגָה</b>. שעשה את כל אבות המלאכות.
<h3> ט</h3>
<b>מְלָאכוֹת הַרְבֵּה מֵעֵין מְלָאכָה אַחַת... אֵינוֹ חַיָּב אֶלָּא חַטָּאת אַחַת</b>. שאף במקרה זה חייב אחת בלבד אף שאינן אב ותולדותיו (ראה גם הלכות שגגות ז,ז).
<h2>פרק ח</h2>
<h3> א</h3>
<b>הַחוֹרֵשׁ כָּל שֶׁהוּא</b>. אפילו שיעור קטן ביותר, שהרי הוא ראוי לזריעה.
<b>הַמְנַכֵּשׁ בְּעִקְּרֵי הָאִילָנוֹת</b>. חופר סביב שורשי העצים כדי לנקות את האדמה.
<b>וְהַמְקַרְסֵם</b>. חותך.
<b>הַמְזָרֵד אֶת הַשָּׂרִיגִים</b>. חותך ענפים דקים.
<b>הַמַּשְׁוֶה פְּנֵי הַשָּׂדֶה</b>. מיישר את השטח.
<b>שֶׁהִשְׁפִּיל הַתֵּל וְרִדְּדוֹ</b>. הנמיך את המקום המוגבה ושיטח אותו.
<b>מִלֵּא הַגַּיְא</b>. הוסיף עפר במקום הנמוך.
<b>כָּל הַמַּשְׁוֶה גֻּמּוֹת</b>. מיישר את פני השטח (לאיסורי חורש משום שבות ראה לקמן כא,ב-ד).
<h3> ב</h3>
<b>הַזּוֹמֵר אֶת הָאִילָן כְּדֵי שֶׁיִּצְמַח</b>. קוצץ את הענפים כדי לשפר את צמיחתו או את צמיחת הפירות.
<b>מֵעֵין זוֹרֵעַ</b>. מעין אב המלאכה עצמו, ואינו מוגדר תולדה (ראה לעיל ז,ג).
<b>הַמַּשְׁקֶה... הֲרֵי זֶה תּוֹלֶדֶת זוֹרֵעַ</b>. מפני שמסייע לצמיחה, ודומה בכך לזורע.
<b>הַשּׁוֹרֶה חִטִּין וּשְׂעוֹרִין וְכַיּוֹצֵא בָּהֶן בַּמַּיִם</b>. כדי להנביט אותם, ופעולה זו דומה לזריעה (לאיסורי זורע משום שבות ראה לקמן כא,ה).
<h3> ג</h3>
<b>כַּגְּרוֹגֶרֶת</b>. גודל של תאנה, שהוא שיעור חשוב במלאכות הנוגעות לייצור אוכל.
<b>וְתוֹלֵשׁ</b>. עוקר דבר הצומח מן הקרקע (לאיסורי קוצר משום שבות ראה לקמן כא,ו-י).
<b>הָעוֹקֵר דָּבָר מִגִּדּוּלָיו</b>. המנתק אותו ועוקרו מן המצע שעליו גדל, אף אם לא היה מחובר בקרקע ממש.
<b>צְרוֹר</b>. רגב עפר.
<b>וּכְשׁוּת שֶׁעָלָת בַּסְּנֶה</b>. הכשות היא צמח טפיל היונק מצמח אחר (סנה).
<b>וַעֲשָׂבִים שֶׁצָּמְחוּ עַל גַּב הֶחָבִית</b>. מחמת לחות החבית, צמחו על גבה מעין פטריות או ירוקת.
<b>מֵעָצִיץ שֶׁאֵינוֹ נָקוּב</b>. כלי שאין חור בתחתיתו, שהצמח המצוי בו נחשב למנותק מהקרקע לעניינים רבים בהלכה.
<b>פָּטוּר מִפְּנֵי שֶׁאֵין זֶה מְקוֹם גִּדּוּלָיו</b>. שצמח זה גדל כרגיל במחובר לקרקע.
<b>עָצִיץ נָקוּב בִּכְדֵי שֹׁרֶשׁ קָטָן</b>. נקב בגודל כזה נחשב כמחובר לקרקע (ראה הלכות תרומות ה,טו ועוד).
<h3> ד</h3>
<b>שֶׁקְּצִירָתוֹ מְצַמַּחַת אוֹתוֹ וּמְגַדַּלְתּוֹ</b>. שהקצירה מועילה לצמיחה.
<b>אַסְפַּסְתָּא</b>. אספסת (משמשת בדרך כלל כמספוא לסוסים).
<b>וְסִלְקָא</b>. עלי סלק.
<b>וְאַחַת מִפְּנֵי שֶׁהוּא נוֹטֵעַ</b>. שהוא בכלל מלאכת זורע (לעיל ז,ג).
<b>וְהוּא צָרִיךְ לָעֵצִים</b>. מעוניין להשתמש בהם.
<b>וְהִנִּיחָהּ עַל גַּבֵּי יְתֵדוֹת</b>. כשהיא תלויה באוויר.
<b>חַיָּב מִשּׁוּם תּוֹלֵשׁ</b>. שניתק את העשבים מיניקתם בקרקע.
<b>תְּאֵנִים שֶׁיָּבְשׁוּ בְּאִבֵּיהֶן</b>. יבשו בעודן מחוברות לענפי האילן.
<b>אַף עַל פִּי שֶׁהֵן כַּעֲקוּרִין לְעִנְיַן טֻמְאָה</b>. למרות שמטמאות טומאת אוכלין כאילו היו תלושות (הלכות טומאת אוכלים ב,ה), לעניין שבת נחשבות כמחוברות.
<h3> ה</h3>
<b>עֳלָשִׁין</b>. צמח העולש, שעליו משמשים למאכל.
<b>וְהַמְזָרֵד זְרָדִין</b>. חותך ענפים רכים הראויים לאכילה, ומכיוון שפעולה זו מתאימה לדברים שונים, שיעור המלאכה נקבע לפי המטרה שאליה התכוון האדם.
<b>אִם לַאֲכִילָה</b>. שיאכלם אדם.
<b>וְאִם לְהַסָּקָה</b>. להבעיר בהם אש.
<b>כְּדֵי לְבַשֵּׁל בֵּיצָה</b>. להגדרת שיעור זה ראה בפסקה הבאה.
<b>הַמְעַמֵּר אֳכָלִין</b>. מקבצם יחד.
<b>וּבֵיצָה הָאֲמוּרָה בְּכָל מָקוֹם</b>. שיעור 'כביצה' הנזכר רבות בהלכה.
<b>בֵּיצָה בֵּינוֹנִית</b>. בגודל בינוני.
<b>כְּדֵי לְבַשֵּׁל כַּגְּרוֹגֶרֶת מִבֵּיצָה וכו'</b>. חום הנדרש כדי לבשל שיעור של גרוגרת מתוך אותה הביצה.
<b>וְאֵין עִמּוּר אֶלָּא בְּגִדּוּלֵי קַרְקַע</b>. איסור מעמר הוא רק בדברים שהם ממיני הצומח (לאיסורי מעמר משום שבות ראה לקמן כא,יא). [הערה: הרמב"ם בפה"מ מנקד את המילה תרנגלין: תַרנֹגְלִין.]
<h3> ו</h3>
<b>הַמְקַבֵּץ דְּבֵלָה וְעָשָׂה מִמֶּנָּה עִגּוּל</b>. מעך ודחס תאנים יחד אל תוך כלי עגול.
<b>שֶׁנִּתְקַבְּצוּ גּוּף אֶחָד</b>. התחברו.
<h3> ז</h3>
<b>הַדָּשׁ</b>. המפריד את גרגרי החיטה מהמוץ העוטף אותם, על ידי הפעלת לחץ חזק על השיבולים.
<b>וְאֵין דִּישָׁה אֶלָּא בְּגִדּוּלֵי קַרְקַע</b>. אב המלאכה 'דש' שייך רק בגידולי קרקע.
<b>וְהַמְפָרֵק</b>. פעולה של הפרדה, כגון הוצאת נוזל מתוך גוף מוצק. פעולה זו היא תולדה של דישה משום שיש ביניהן צד של דמיון (ראה לעיל ז,ה), והיא שייכת גם בדברים שאינם גידולי קרקע (לאיסורי מפרק משום שבות ראה לקמן כא,יב-טז).
<b>הַחוֹלֵב... מִפְּנֵי שֶׁהוּא מְפָרֵק</b>. שמבדיל את החלב מן הבהמה (ראה עוד לקמן ה"י).
<b>הַחוֹבֵל בְּחַי שֶׁיֵּשׁ לוֹ עוֹר</b>. היכה אותו באופן שיצא ממנו דם (ראה עוד לקמן ה"ט).
<b>וְהוּא שֶׁיִּהְיֶה צָרִיךְ לַדָּם וכו'</b>. להאכלת כלב וכיוצא בזה.
<b>פָּטוּר מִפְּנֵי שֶׁהוּא מְקַלְקֵל</b>. שכך דינו של המשחית בלא צורך (לעיל א,יז).
<h3> ח</h3>
<b>בְּחוֹבֵל בִּבְהֵמָה וְחַיָּה</b>. שבהם החבלה היא קלקול, אלא אם כן מתכוון להשתמש בדם.
<b>הַחוֹבֵל בַּחֲבֵרוֹ</b>. היכה ופצע אדם אחר.
<b>נִתְקָרְרָה דַּעְתּוֹ וְשָׁכְכָה חֲמָתוֹ</b>. נרגע מכעסו.
<b>וַהֲרֵי הוּא כִּמְתַקֵּן</b>. ולא מקלקל (לעיקרון זה ראה לקמן י,י).
<h3> ט</h3>
<b>שְׁמוֹנָה שְׁרָצִים הָאֲמוּרִים בַּתּוֹרָה</b>. שהובחנו בתורה משאר שקצים ורמשים, ומטמאים במותם (ויקרא יא,כט-ל; לדיניהם ראה הלכות שאר אבות הטומאות פרק ד).
<b>אֵין לָהֶם עוֹר לְפִיכָךְ הַחוֹבֵל בָּהֶן פָּטוּר</b>. שמאחר ואין להם עור, אין הוצאת הדם מהם נחשבת לפעולת פירוק.
<b>שֶׁנִּצְרַר הַדָּם</b>. נאסף תחת העור במקום המכה.
<h3> י</h3>
<b>הַשּׂוֹחֵט אֶת הַפֵּרוֹת חַיָּב מִשּׁוּם מְפָרֵק</b>. שהיא פעולה של הפקת נוזל מתוך גוף מוצק.
<b>וְאֵין חַיָּבִין מִן הַתּוֹרָה אֶלָּא עַל דְּרִיכַת זֵיתִים וַעֲנָבִים</b>. שהדרך לסחטם, מפני שלשמן ויין יש חשיבות בפני עצמם.
<b>שֶׁמַּשְׁקֶה הַבָּא לָאֹכֶל אֹכֶל הוּא</b>. הואיל והמשקה מתערב ישירות באוכל, לא חל עליו כלל שם משקה.
<b>וְנִמְצָא כִּמְפָרֵק אֹכֶל מֵאֹכֶל</b>. ואין כאן מלאכת פירוק.
<b>הֲרֵי זֶה דּוֹרֵךְ</b>. נחשב כאילו סוחטם בדרך הרגילה.
<b>וְהַחוֹלֵב לְתוֹךְ הָאֹכֶל אוֹ הַיּוֹנֵק בְּפִיו פָּטוּר</b>. שאין זו דרך חליבה (אורה ושמחה). ואינו מותר מצד זה שמפרק אוכל מאוכל מכיוון שאין הבהמה נחשבת אוכל (להיתר יניקה בפה ראה לקמן כא,יד).
<h3> יא</h3>
<b>הַזּוֹרֶה</b>. מניף את התבואה כלפי הרוח, כדי שתישא את המוץ ותנקה את התבואה ממנו.
<b>הַבּוֹרֵר</b>. מפריד בין חלקי תערובת.
<b>וְהַמְחַבֵּץ</b>. מנער חלב כדי לקבץ את החלקים השומניים שבו לחמאה.
<b>הַמְמַחֶה</b>. מסיר ומנקה.
<b>מְרַקֵּד</b>. מנפה קמח (לאיסוריהם משום שבות ראה לקמן כא,יז, כא,לב).
<b>הֲרֵי זֶה תּוֹלֶדֶת בּוֹרֵר אוֹ תּוֹלֶדֶת מְרַקֵּד... דּוֹמִין עִנְיְנֵיהֶם זֶה לָזֶה</b>. שנחלקו חכמים לאיזה מן האבות לשייך את מלאכת הממחה שמרים, שכן המטרה העקרונית של אבות המלאכות הללו זהה: ניקוי האוכל מן הפסולת המעורבת בו.
<b>וּמִפְּנֵי מָה מָנוּ אוֹתָם בִּשְׁלֹשָׁה</b>. בשלושה אבות שונים, וחייבים חטאת על כל אחת מהן בנפרד.
<b>שֶׁכָּל מְלָאכָה שֶׁהָיְתָה בַּמִּשְׁכָּן מוֹנִין אוֹתָהּ בִּפְנֵי עַצְמָהּ</b>. כל הפעולות שנעשו בו חשובות כמלאכות לעצמן, משום שלמעשה המשכן התייחסה התורה במונח 'מלאכה', כמו לאיסורי שבת (פה"מ שבת ז,ב).
<h3> יב</h3>
<b>הַבּוֹרֵר אֹכֶל מִתּוֹךְ פְּסֹלֶת</b>. ניקה את המאכל על ידי הוצאתו מתוך הקליפות והלכלוך.
<b>שְׁנֵי מִינֵי אֳכָלִין</b>. המעורבים זה בזה, ומעוניין להפרידם.
<b>בְּנָפָה וּבִכְבָרָה</b>. סוגי מסננות, דהיינו כלים שנתייחדו למלאכת ברירה.
<b>בְּקָנוֹן וּבְתַמְחוּי</b>. מגש וקערה, שניתן לברור בהם כמויות גדולות אך אינם כלים המיוחדים לברירה.
<b>בְּיָדוֹ</b>. בלא כלי.
<b>לֶאֱכֹל לְאַלְתַּר</b>. כדי לאכול בזמן הקרוב.
<h3> יג</h3>
<b>וְהַבּוֹרֵר פְּסֹלֶת מִתּוֹךְ הָאֹכֶל אֲפִלּוּ בְּיָדוֹ חַיָּב</b>. שהיא דרך ברירה ממש.
<b>וְהַבּוֹרֵר תֻּרְמוֹסִין וכו'</b>. התורמוס הוא מין קטנית שיש בו מרירות, ובכדי להכשירו לאכילה שולקים אותו עם קליפתו ('הפסולת שלהן'), הסופחת את מרירות התורמוס. בביאור הלכה זו נתקשו המפרשים ואולי יש לומר שמדובר כאן בשלב שלפני הבישול שמוציא חלק מן התורמוסים מן התערובת ומשאיר את הקליפה שלהם, וזאת במטרה למעט באופן יחסי את כמות הפרי כדי שהתבשיל בסוף לא יהיה מר מדי. ולכן המוציא את התורמוסים המרים נחשב כבורר פסולת מאוכל, שעל ידי הוצאת התורמוסים מתקן את שאר התערובת (ובדרך דומה לזו פירש ביד"פ, עיי"ש).
<b>לְהַנִּיחוֹ</b>. להשאירו מבורר, ולא כדי לאכלו מיד.
<b>אֲפִלּוּ לְבוֹ בַּיּוֹם</b>. אפילו אם מתכוון להשתמש בו בהמשך היום.
<b>כְּבוֹרֵר לָאוֹצָר</b>. לצורך אחסון, שהיא מלאכה בוודאי.
<b>וּמַנִּיחַ לֶאֱכֹל מִיָּד</b>. משאיר את המינים המופרדים כדי לאכול אחד מהם בקרוב.
<h3> יד</h3>
<b>הַמְשַׁמֵּר... בְּמַשְׁמֶרֶת שֶׁלָּהֶן</b>. מסנן בכלי מיוחד, שנועד לקלוט את השמרים ולהוציא משקה מזוקק.
<b>אֲבָל מְסַנְּנִין יַיִן שֶׁאֵין בּוֹ שְׁמָרִים אוֹ מַיִם צְלוּלִין בְּסוּדָרִין וּבִקְפִיפָה מִצְרִית</b>. בד או סל, שאינם המשמרת הרגילה. ומותר בדרך זו לסנן רק משקה שהוא צלול מכבר, שאז אין הסינון הנוסף נחשב מלאכה.
<b>וְנוֹתְנִין מַיִם עַל גַּבֵּי שְׁמָרִים בִּשְׁבִיל שֶׁיֵּצַלּוּ</b>. מוסיפים מים לשמרי היין המצויים בכלי, כדי שיופרד מהם היין הבלוע בהם (ר"י קאפח). ואינו כבורר משום שהיין המעורב עם השמרים נחשב גם הוא כשמרים, והרי הם כגוף אחד שהפריד ממנו את חלקו כפי שמבואר בהמשך ההלכה (אורה ושמחה).
<b>וְנוֹתְנִין בֵּיצָה טְרוּפָה בְּמַסְנֶנֶת שֶׁל חַרְדָּל כְּדֵי שֶׁיִּצָּל</b>. שהכנסתה לחרדל יוצרת הפרדה בין חלקי החרדל הגסים והדקים (פה"מ שבת כ,ב). ואף כאן הטעם הוא מפני שכל החרדל כגוף אחד (ראה גם הלכות יום טוב ג,יז שאסור לסנן במסננת באופן ישיר מפני שנראה כבורר).
<b>וְחַרְדָּל שֶׁלָּשׁוֹ מֵעֶרֶב שַׁבָּת</b>. ערבו במים והכינו לאכילה.
<b>מְמַחוֹ</b>. מסיר מן התערובת את החלק הגרוע (ראה גם לקמן כב,יב).
<b>טוֹרֵף</b>. מערבב.
<b>שֶׁעֲדַיִן לֹא נִפְרְשׁוּ הַשְּׁמָרִים... וְכָל הַיַּיִן כְּגוּף אֶחָד הוּא</b>. הכל נחשב עדיין כחומר אחד, ולפיכך ניתן לומר שאין כאן הפרדה בין אוכל ופסולת.
<b>וְכֵן הַחַרְדָּל</b>. אף הוא נחשב כולו כגוף אחד, ולפיכך אין כאן הפרדת אוכל מפסולת.
<h3> טו</h3>
<b>הַשּׁוֹחֵק</b>. כותש ומפורר.
<b>וְהַמְחַתֵּךְ יָרָק תָּלוּשׁ</b>. לחתיכות קטנות כדי לבשלו (ראה לעיל ז,ה; לאיסורי טוחן משום שבות ראה לקמן כא,יח-לא).
<b>לֵהָנוֹת בַּנְּסֹרֶת שֶׁלָּהֶן</b>. להשתמש בנסורת דווקא. ואילו אם מתכוון להשתמש בעצים שחתך, חייב משום מחתך (לקמן יא,ז).
<b>הַשָּׁף לָשׁוֹן שֶׁל מַתֶּכֶת</b>. שייף ופורר חתיכת מתכת.
<b>אֲבָל הַמְחַתֵּךְ עֵצִים וכו'</b>. שפסולת עצים נועדה מן הסתם להבערה (ראה לעיל ה"ה).
<h3> טז</h3>
<b>וְהַמְרַקֵּד</b>. מנפה בקמח.
<b>וְהַמְגַבֵּל אֶת הֶעָפָר</b>. מערבבו במים לעשותו טיט (לאיסורי לש משום שבות ראה לקמן כא,לג-לו).
<b>כְּדֵי לַעֲשׂוֹת פִּי כּוּר שֶׁל צוֹרְפֵי זָהָב</b>. כשיעור לאטימת פתחו הקטן של תנור שצורפים בו זהב.
<b>וְאֵין גִּבּוּל בָּאֵפֶר וכו'</b>. שאין עירוב החומרים הללו במים נחשב לגיבול, משום שאינם נעשים כעיסה דבוקה (ראה הלכות יום טוב ג,י; וראה עוד לקמן כא,לג-לד).
<b>מִתְעָרְבִין וְנִתְלִין זֶה בָּזֶה</b>. נדבקים יחד אף אם לא גיבל.
<h2>פרק ט</h2>
<h3> א</h3>
<b>הַסַּמָּנִין</b>. חומרי צבע או חומרים המשמשים לרפואה וכיוצא בזה.
<b>הַכֹּל מֵעֵין אֶחָד הוּא</b>. שהן מלאכות זהות הנעשות לשם אותה התכלית (ראה לעיל ז,ב). לאיסורי בישול משום שבות ראה לקמן כב,א-יב.
<b>אֵבֶר קָטָן</b>. האצבע הקטנה של הרגל של תינוק בן יומו (פה"מ שבת ח,א).
<b>כְּדֵי שֶׁיְּהוּ רְאוּיִין לַדָּבָר שֶׁמְּבַשְּׁלִין אוֹתָן לוֹ</b>. כגון אם מבשל לצורך צביעה, שיעורו כדלקמן הי"ד, ואם לצרכים אחרים (כגון לרפואה) לפי הראוי לאותו הצורך (יד"פ).
<h3> ב</h3>
<b>בִּשְׁבִיל שֶׁתִּתְגַּלְגֵּל</b>. שתתבשל מחום המיחם עד שתתקשה מעט.
<b>שֶׁהַמְבַשֵּׁל בְּתוֹלְדוֹת הָאוּר</b>. על ידי דבר שהתחמם מן האש (במקרה זה, המיחם).
<b>הַמֵּדִיחַ בְּחַמִּין</b>. מערה מים חמים.
<b>מָלִיחַ הַיָּשָׁן</b>. דג שנמלח מזמן רב.
<h3> ג</h3>
<b>הַמַּפְקִיעַ</b>. שובר (פה"מ שבת ג,ב).
<b>שֶׁנִּצְלֵית</b>. התבשלה לגמרי מחומם.
<b>שֶׁתּוֹלֶדֶת חַמָּה</b>. חפצים שהתחממו מן השמש.
<b>גָּזְרוּ עֲלֵיהֶן מִפְּנֵי תּוֹלְדוֹת הָאוּר</b>. שאסור לבשל בהן לכתחילה, משום הדמיון לתולדות האש (אבל בחמה עצמה מותר לבשל כדלקמן כב,ט).
<b>בְּחַמֵּי טְבֶרְיָה</b>. מי מעיינות חמים. [הערה: הרמב"ם מנקד מילה זו: טֵבַרְיָה.]
<b>פָּטוּר</b>. שאינם חמים מחום אש ודינם כתולדות חמה.
<b>הַמְבַשֵּׁל... דָּבָר שֶׁהָיָה מְבֻשָּׁל... פָּטוּר</b>. שאין פעולה זו מוגדרת בישול (וראה עוד לקמן כב,ח).
<h3> ד</h3>
<b>אֶחָד נָתַן אֶת הָאוּר וְאֶחָד נָתַן אֶת הָעֵצִים... כֻּלָּן חַיָּבִין מִשּׁוּם מְבַשֵּׁל</b>. שכל אחת מן הפעולות הללו משמעותית בשעת עשייתה, והן חלק מתהליך הבישול (יד פשוטה, וראה פסקים ושיטות).
<b>וְהֵגִיס</b>. ערבב את התבשיל.
<b>שֶׁכָּל הָעוֹשֶׂה דָּבָר מִצָּרְכֵי בִּשּׁוּל הֲרֵי זֶה מְבַשֵּׁל</b>. אף אם אינו מבשל ממש, משום שהועיל לבישול.
<b>אֲבָל אִם שָׁפַת אֶחָד אֶת הַקְּדֵרָה</b>. הניח את הסיר על הכירה.
<b>שְׁנַיִם הָאַחֲרוֹנִים בִּלְבַד חַיָּבִין מִשּׁוּם מְבַשֵּׁל</b>. שמצד מלאכת בישול הפעולות שנעשו בתחילה היו חסרות תועלת, ורק הבערת אש גדולה אחר הבאת העצים היא תחילתו של הבישול.
<h3> ה</h3>
<b>אִם נִצְלָה בּוֹ כַּגְּרוֹגֶרֶת אֲפִלּוּ בִּשְׁנַיִם שְׁלֹשָׁה מְקוֹמוֹת</b>. שאם מצרפים את החלקים הצלויים יחד, יש בהם כשיעור גרוגרת.
<b>מִצַּד אֶחָד</b>. רק הצד הפונה כלפי הגחלים נתבשל, ולא הפך את הבשר שיתבשל גם מן הצד השני.
<b>מֻתָּר לוֹ לִרְדּוֹתָהּ קֹדֶם שֶׁתֵּאָפֶה וְיָבֹא לִידֵי מְלָאכָה</b>. אף שהרדייה אסורה משום שבות (לקמן יב,א), התירו לרדות במקום שהדבר מונע עברה.
<h3> ו</h3>
<b>הַמַּתִּיךְ</b>. מחמם את המתכת עד שהופכת נוזלית.
<b>עַד שֶׁתֵּעָשֶׂה גַּחֶלֶת</b>. תתלהט ותתרכך עד שתהיה נוחה לעיבוד.
<b>הַמְמַסֵּס</b>. ממיס.
<b>וְהַכֹּפֶר</b>. סוג של זפת (אולי הכוונה לחומר הקרוי בלעז קמפור, המשמש לבישום ולריפוי) וממסים את הגבישים שלו כדי ליצור ממנו שמן.
<b>הַמְבַשֵּׁל כְּלֵי אֲדָמָה עַד שֶׁיֵּעָשׂוּ חֶרֶשׂ</b>. צורף אותם בכבשן.
<h3> ז</h3>
<b>הַשֶּׁלַח</b>. עור שהופשט.
<b>וְהוּא קָרוֹב לִשְׁנֵי שְׁלִישֵׁי זֶרֶת</b>. והזרת היא חצי אמה, דהיינו שלושה טפחים, כך שרוחב הסיט הוא כשני טפחים. ורוחב הסיט כפול הוא אפוא ארבעה טפחים (וראה לקמן ה"י).
<b>הַתּוֹלֵשׁ כָּנָף</b>. נוצה.
<b>וְהַטֹּוֶה אֶת הַצֶּמֶר מִן הַחַי</b>. בעודו מחובר ובלא שגזזו.
<b>שֶׁאֵין דֶּרֶךְ גְּזִיזָה בְּכָךְ וכו'</b>. שאין זו דרך המלאכה הרגילה.
<h3> ח</h3>
<b>הֲרֵי זֶה תּוֹלֶדֶת גּוֹזֵז</b>. שאף באלו מסיר חלקים המחוברים לגוף בעל החיים. לאיסורי שבות משום גוזז ראה לקמן כב,יג-יד.
<b>וְהוּא שֶׁיִּטֹּל בִּכְלִי</b>. שכך היא דרך קציצתם.
<b>יַבֹּלֶת</b>. יבלת.
<b>בֵּין בַּיָּד בֵּין בִּכְלִי פָּטוּר</b>. שאין זו גזיזה של דבר הצומח באופן רגיל, אך יש בכך איסור משום תיקון העור.
<b>וּמֻתָּר לַחְתֹּךְ יַבֹּלֶת בַּמִּקְדָּשׁ בַּיָּד</b>. יבלת נחשבת למום הפוסל את הכהן מלעבוד במקדש ואת הבהמה מלקרב (הלכות ביאת מקדש ז,ח), ולכן התירו כאן לחתוך את היבלת כדי להכשיר את הכהן, ולא גזרו על שבות זו במקום שתתעכב עבודת המקדש (לעיקרון זה ראה גם לקמן י,ו, כא,כז, כב,כה, הלכות קרבן פסח ח,יח).
<b>אֲבָל לֹא בִּכְלִי</b>. שאף שהתירו שבות במקדש, מכל מקום עדיף לשנות מן הדרך הרגילה.
<b>וְאִם הָיְתָה יְבֵשָׁה חוֹתְכָהּ אַף בִּכְלִי</b>. שכאן התיקון פחות גדול משום שהיבלת מתפוררת מעצמה.
<h3> ט</h3>
<b>לִקֵּט לְבָנוֹת מִתּוֹךְ שְׁחֹרוֹת וכו'</b>. שהסרת כל אחת מהן חשובה.
<b>צִפֹּרֶן שֶׁפֵּרֵשׁ רֻבָּהּ</b>. שניתקה ברובה מן הגוף.
<b>וְצִיצִין שֶׁל עוֹר</b>. רצועות עור דקות.
<b>כְּלַפֵּי מַעְלָה</b>. שנתלשו לכיוון הגוף, ועלולים לפצעו יותר אם יישארו שם.
<b>מֻתָּר לִטֹּל אוֹתָן בְּיָדוֹ</b>. שאינו מתכוון לתיקון אלא למניעת הצער.
<b>וְאִם לֹא פֵּרֵשׁ רֻבָּן</b>. נחשבים כמחוברים בגופו ואסור לגזזם משום תולדת גוזז.
<h3> י</h3>
<b>הַמְלַבֵּן</b>. מנקה.
<b>הַשָּׁנִי</b>. משי.
<h3> יא</h3>
<b>וְהַמְכַבֵּס בְּגָדִים הֲרֵי זֶה תּוֹלֶדֶת הַמְלַבֵּן</b>. שהן מלאכות שתכליתן ניקוי הבדים. לאיסורי שבות משום מכבס ראה לקמן כב,טו-כב.
<b>שֶׁהַסְּחִיטָה מִצָּרְכֵי כִּבּוּס הִיא</b>. שלב במלאכת הכיבוס.
<b>כְּמוֹ שֶׁהַהֲגָסָה מִצָּרְכֵי הַבִּשּׁוּל</b>. ראה לעיל ג,יא.
<b>וְאֵין סְחִיטָה בְּשֵׂעָר</b>. כי אינו סופג את המים.
<h3> יב</h3>
<b>הַמְנַפֵּץ אֶת הַצֶּמֶר</b>. חובט את הסיבים או סורקם על מנת להפרידם זה מזה.
<b>וְהַמְנַפֵּץ אֶת הַגִּידִים</b>. חובט בגידי בהמה עד שיתרככו.
<h3> יג</h3>
<b>צֶבַע הַמִּתְקַיֵּם</b>. שנשאר לאורך זמן.
<b>סָרָק אוֹ שָׁשַׁר</b>. מיני צבעים. לאיסורי שבות משום צובע ראה לקמן כב,כג.
<b>שֶׁהֲרֵי אַתָּה מַעֲבִירוֹ לִשְׁעָתוֹ</b>. ניתן להסרה מידית.
<b>וכָל שֶׁאֵין מְלַאכְתּוֹ מִתְקַיֶּמֶת בְּשַׁבָּת פָּטוּר</b>. שכן לא נשתנה דבר על ידי מלאכה זו.
<h3> יד</h3>
<b>עֵין הַצֶּבַע</b>. גוון צבע.
<b>קַלְקַנְתּוֹס לְתוֹךְ מֵי עַפְצָא</b>. חומרים המשמשים בהכנת הדיו (ראה הלכות תפילין א,ד).
<b>אֶסְטֵיס</b>. חומר צבע כחול.
<h3> טו</h3>
<b>מִכָּל דָּבָר הַנִּטְוֶה</b>. שניתן לשזור ממנו חוטים.
<b>הָעוֹשֶׂה אֶת הַלֶּבֶד</b>. בד מסיבי צמר הדחוסים יחד.
<b>הֲרֵי זֶה תּוֹלֶדֶת טֹוֶה</b>. שתכלית הטווייה היא חיבור הסיבים ליצירת יחידה אחת.
<b>דָּבָר שֶׁאֶפְשָׁר לִטְווֹת מִמֶּנּוּ וכו'</b>. שיעשה לבד מכמות צמר שאפשר לטוות ממנה חוט כזה.
<b>בֵּינוֹנִי</b>. ממוצע.
<h3> טז</h3>
<b>הָעוֹשֶׂה שְׁנֵי בָּתֵּי נִירִין חַיָּב</b>. ניר הוא מין אריגה (פה"מ שבת ז,ב). וכנראה מדובר בסריגה, שהיא סוג של אריגה שאינה צפופה (ראה מאירי שבת עג,א). וכאשר עשה שני בתים בסריגה, חייב.
<b>סְבָכָה</b>. מקלעת רשת.
<b>שֶׁסֵּרֵג מִטָּה בַּחֲבָלִים</b>. יצר מארג של חבלים על פני מסגרת המיטה, שהוא משטח נוח לשכיבה.
<h3> יז</h3>
<b>שֶׁמּוֹתְחִין הַחוּטִין תְּחִלָּה בְּאֹרֶךְ הַיְרִיעָה וּבְרָחְבָּהּ וכו'</b>. משחילים את חוטי השתי על גבי המסכת (מסגרת האריגה), ולאחר מכן מותחים ומיישרים את החוטים.
<b>שׁוֹבֵט בַּשֵּׁבֶט</b>. מכה במקל.
<b>עַד שֶׁתֵּעָשֶׂה כֻּלָּהּ שְׁתִי בְּלֹא עֵרֶב</b>. כלומר חוטים המקבילים זה לזה.
<b>וּכְשֶׁכּוֹפְלִין אוֹתָהּ</b>. חוטי השתי בנויים משתי מסגרות שמשתלבות זו בזו (נכפלות) במהלך האריגה ודרכן משחילים את חוט הערב.
<h3> יח</h3>
<b>שֶׁאֲרָגָן בַּתְּחִלָּה</b>. תחילת הבגד.
<b>וְאָרַג עַל הָאָרִיג</b>. הוסיף על בגד קיים.
<b>וְאִם אָרַג חוּט אֶחָד וְהִשְׁלִים בּוֹ הַבֶּגֶד חַיָּב</b>. שהשלמת הבגד היא פעולה בעלת משמעות, אף בלא אריגת שני חוטים (ראה לקמן יא,ט).
<b>אָרַג בִּשְׂפַת הַיְרִיעָה וכו'</b>. אריגה מיוחדת בקצה היריעה לחיזוק או לקישוט.
<b>בְּרֹחַב שְׁלֹשָׁה בָּתֵּי נִירִין</b>. רוחב שלושה בתים הנעשים במלאכת הסריגה.
<b>צִלְצוּל קָטָן בְּרֹחַב שְׁלֹשָׁה בָּתֵּי נִירִין</b>. חגורה קטנה, שיש לה חשיבות אף באריגה מועטת.
<h3> יט</h3>
<b>הַמְדַקְדֵּק אֶת הַחוּטִין וּמַפְרִידָן בְּעֵת הָאֲרִיגָה</b>. מסדר את החוטים כדי שתהיה האריגה מדויקת.
<b>הַנִּימִין</b>. חוטים.
<h3> כ</h3>
<b>הַבּוֹצֵעַ</b>. סותר את האריגה.
<b>הַבְּגָדִים הַקַּלִּים</b>. בגדים דקים ביותר, שאין תופרים אותם אם נקרעו אלא מתקנים באריגה.
<h2>פרק י</h2>
<h3> א</h3>
<b>קֶשֶׁר שֶׁל קַיָּמָה</b>. קבוע, שלא נועד להתרה.
<b>מַעֲשֵׂה אֻמָּן</b>. קשר המיוחד לבעלי מקצוע.
<b>הַגַּמָּלִים</b>. מנהיגי הגמלים.
<b>הָרַצְעָנִין</b>. סנדלרים.
<b>בִּשְׁעַת עֲשִׂיָּתָן</b>. בשעת יצירת הסנדל, ולא נועדו להתרה.
<b>וְקֶשֶׁר שֶׁאֵינוֹ שֶׁל קַיָּמָה וְאֵינוֹ מַעֲשֵׂה אֻמָּן מֻתָּר לְקָשְׁרוֹ לְכַתְּחִלָּה</b>. שאינו בכלל מלאכת יצירה, ואף לא דומה לה.
<h3> ב</h3>
<b>נִפְסְקָה</b>. נחתכה.
<b>מַעֲשֵׂה הֶדְיוֹט</b>. אדם פשוט, שאינו בעל מקצוע.
<h3> ג</h3>
<b>מַפְתְּחֵי הֶחָלוּק</b>. קצוות חלוקה.
<b>אַף עַל פִּי שֶׁיֵּשׁ לוֹ שְׁנֵי פְּתָחִים</b>. למרות שייתכן שתפתח רק אחד מהם לבסוף כשתרצה לפשוט את החלוק.
<b>וְחוּטֵי שְׂבָכָה</b>. שרוכים המהדקים את הכיסוי לראש.
<b>אַף עַל פִּי שֶׁהוּא רָפוּי</b>. ואין הכרח לפתוח את הקשר בכדי להסיר את הכיסוי.
<b>שְׁתֵּי אָזְנַיִם</b>. שני פתחים להוצאת הנוזלים, ואין הכרח לפתוח את שני הקשרים.
<b>אַף עַל פִּי שֶׁיְּכוֹלָה לְהוֹצִיא הַבָּשָׂר וְלֹא תַּתִּיר הַקֶּשֶׁר</b>. ובכל אלה מותר לקשור לכתחילה, אף שעלול להסתבר לבסוף שהקשר קבוע, מכיוון שבשעת הקשירה אינו קשר של קיימא (ר"י קאפח).
<b>בִּמְשִׁיחָה</b>. רצועת בד שיכולה לשמש כאִמרה לבגד (ראה פה"מ כלים יז,יג).
<b>בְּאַבְנֵט</b>. חגורה.
<b>וְקוֹשְׁרִין דְּלִי בִּמְשִׁיחָה אוֹ בְּאַבְנֵט וְכַיּוֹצֵא בּוֹ</b>. שמכיוון שצריך להשתמש בהם לא ישאירם קשורים בדלי.
<b>אֲבָל לֹא בְּחֶבֶל</b>. שלגביו יש חשש שישאירו קשור לדלי ונמצא קושר קשר של קיימא.
<b>וְקוֹשְׁרִין לִפְנֵי הַבְּהֵמָה</b>. חבל ברוחב הפתח.
<b>שְׁנֵי אִסָּרוֹת</b>. שני חבלים, וכשמשחרר את הבהמה אינו צריך להתיר אלא אחד מהם.
<b>וְחֶבֶל שֶׁהָיָה קָשׁוּר בַּפָּרָה קוֹשְׁרוֹ בָּאֵבוּס</b>. שמכיון שלקחו מן הפרה לא ישאירו באבוס וכן להפך.
<b>בָּאֵבוּס</b>. כלי למספוא המונח לפני הבהמה.
<b>אֲבָל לֹא יָבִיא חֶבֶל מִתּוֹךְ בֵּיתוֹ וְקוֹשְׁרוֹ בַּפָּרָה וּבָאֵבוּס</b>. שעשוי להישאר שם באופן קבוע.
<b>חֶבֶל גַּרְדִּי</b>. חבל של אורגים, שאז אין חשש שישאיר את הפרה קשורה בחבל כזה.
<b>שֶׁמֻּתָּר לְטַלְטְלוֹ</b>. בהגבלות של כלי שמלאכתו לאיסור, ככל כלי האריגה (ראה לקמן כו,א). ויש שפירשו כל דין זה בעניין איסור מוקצה, ולא בדין קשירה: שחבל שלא היה מיועד מבעוד יום הוא מוקצה ואסור לטלטלו, אך אם היה קשור מבעוד יום אינו מוקצה, וכן חבל של גרדי (ראה מ"מ).
<b>חוֹתָלוֹת שֶׁל תְּמָרִים וְשֶׁל גְּרוֹגָרוֹת</b>. סלים הקלועים מענפי דקל, ובהם פירות.
<b>מַתִּיר וּמַפְקִיעַ וְחוֹתֵךְ</b>. מותר להתיר את הקשר הסוגר, וכן לפרק את הקליעה או לחתוך את הכלי בכדי להוציא את האוכל שבתוכם (ראה עוד לקמן כג,ב).
<h3> ד</h3>
<b>כָּל שֶׁרָאוּי לְמַאֲכַל בְּהֵמָה מֻתָּר לִקְשֹׁר אוֹתוֹ בְּשַׁבָּת</b>. שאין זה קשר המתקיים (ראה פה"מ שבת כד,ה).
<b>נִפְסְקָה רְצוּעַת סַנְדָּלוֹ בְּכַרְמְלִית</b>. שהוא מקום האסור בטלטול (ראה לקמן יד,ד, יד,יא), ורוצה להביאו לביתו.
<b>נִשְׁמְטָה לוֹ רְצוּעַת מִנְעָל וְסַנְדָּל</b>. נשלפה מחיבורה לסנדל.
<b>רֹב הָרֶגֶל</b>. הסוליה.
<h3> ה</h3>
<b>הָעֲנִיבָה</b>. קשר לולאה, שניתן לפתחו בקלות על אף שהוא הדוק.
<b>לְפִי שֶׁאֵינָהּ מִתְחַלֶּפֶת בִּקְשִׁירָה</b>. ולכן לא גזרו חכמים לאסרה.
<b>מְקַבֵּץ שְׁנֵי קְצוֹתָיו וְכוֹרֵךְ עָלָיו מְשִׁיחָה וְעוֹנֵב עֲנִיבָה</b>. מניח את הקצוות זה על זה וכורך על שניהם רצועה המחזיקה אותם יחד, ועונב כדי שלא תיפרם הכריכה.
<h3> ו</h3>
<b>כְּגוֹן שֶׁיִּקְשֹׁר לִמְדֹּד שִׁעוּר מִשִּׁעוּרֵי תּוֹרָה</b>. כגון לצורך מדידת מקווה (ראה לקמן כד,ה).
<b>נִימַת כִּנּוֹר שֶׁנִּפְסְקָה</b>. מיתר שנקרע.
<b>קוֹשְׁרִין אוֹתָהּ בַּמִּקְדָּשׁ</b>. שאינו קשר של קיימא. ואף שהוא קשר אומן, התירו זאת במקרה זה מפני שלא גזרו איסורי שבות במקדש (לקמן כא,כז).
<b>וְלֹא יִקְשֹׁר נִימָא לְכַתְּחִלָּה</b>. מיתר חדש בכינור במקום זה שנקרע, שהוא קשר קבוע (ראה יד"פ).
<h3> ז</h3>
<b>כָּךְ חַיָּבִין עַל הֶתֵּרוֹ</b>. על התרת קשר מסוג כזה.
<h3> ח</h3>
<b>הַפּוֹתֵל</b>. שוזר.
<b>הַהוּצִין</b>. עלי דקלים.
<b>הַחֵלֶף</b>. חילף החולות, אשר ממנו נהגו לקלוע סלים וחבלים.
<b>הֲרֵי זֶה תּוֹלֶדֶת קוֹשֵׁר</b>. שתכלית הקשירה היא חיבור חוטים ליחידה אחת (וראה לעיל ט,טו).
<b>וְשִׁעוּרוֹ כְּדֵי שֶׁיַּעֲמֹד הַחֶבֶל בִּפְתִילָתוֹ בְּלֹא קְשִׁירָה</b>. שיעור החיוב הוא ביצירת חבל שיהיה יציב ולא יתפרק.
<b>וְהוּא שֶׁלֹּא יִתְכַּוֵּן לְקַלְקֵל בִּלְבַד</b>. אלא שיתכוון גם לתיקון בפעולה זו.
<h3> ט</h3>
<b>שְׁתֵּי תְּפִירוֹת</b>. שתי תחיבות המחט בבגד.
<b>וְהַמּוֹתֵחַ חוּט שֶׁל תְּפִירָה בְּשַׁבָּת</b>. כדי להדק את התפירה וליישרה.
<b>מִפְּנֵי שֶׁהוּא מִצָּרְכֵי הַתְּפִירָה</b>. שלב במלאכת התפירה (ראה לעיל ט,יא).
<h3> י</h3>
<b>הַקּוֹרֵעַ כְּדֵי לִתְפֹּר שְׁתֵּי תְּפִירוֹת עַל מְנָת לִתְפֹּר שְׁתֵּי תְּפִירוֹת</b>. קרע באורך שתי תפירות, במטרה לתפור שם שתי תפירות (לאיסורי שבות של מלאכת קורע ראה לקמן כב,כד).
<b>הַקּוֹרֵעַ לְהַפְסָדָה</b>. להשחתת הבגד, ולא במטרה לתפרו.
<b>בַּחֲמָתוֹ</b>. בכעסו.
<b>אוֹ עַל מֵת שֶׁהוּא חַיָּב לִקְרֹעַ עָלָיו</b>. קריעה של אבל על אחד מקרובי משפחתו (ראה הלכות אבל פרק ח, שם ב,א).
<b>שֶׁמְּיַשֵּׁב אֶת דַּעְתּוֹ בְּדָבָר זֶה וְיָנוּחַ יִצְרוֹ</b>. שהוא דבר של תועלת, ולפיכך אינו מקלקל בלבד (ראה לעיל ח,ח ולקמן יב,א).
<b>וְהַפּוֹתֵחַ בֵּית הַצַּוָּאר בְּשַׁבָּת</b>. עושה פתח בבגד חדש להכנסת הראש, שהוא קורע על מנת לתקן.
<h3> יא</h3>
<b>בְּקוֹלָן שֶׁל סוֹפְרִים</b>. דבק שנהגו להשתמש בו לשם כך.
<b>הֲרֵי זֶה תּוֹלֶדֶת תּוֹפֵר</b>. שתכליתה של התפירה היא חיבור יריעות.
<b>וְלֹא נִתְכַּוֵּן לְקַלְקֵל בִּלְבַד</b>. אלא גם לתיקון כלשהו.
<h3> יב</h3>
<b>הַמַּשְׁוֶה פְּנֵי הַקַּרְקַע בַּבַּיִת</b>. מיישר את הרצפה בתוך בית (לעניין שדה ראה לעיל ח,א).
<b>שֶׁהִשְׁפִּיל תֵּל אוֹ מִלֵּא גַּיְא</b>. הנמיך מקום מוגבה, או אטם מקום שקוע.
<b>הַנּוֹתֵן אֶת הַטִּיט חַיָּב</b>. שאין האבן מתקיימת בבניין בלא שתודבק בטיט סביבותיה.
<b>וּבַנִּדְבָּךְ הָעֶלְיוֹן</b>. שורת האבנים העליונה.
<b>שֶׁהֲרֵי אֵין מַנִּיחִין עָלֶיהָ טִיט</b>. ולכן די בהנחה לקיום הפעולה.
<b>וְהַבּוֹנֶה עַל גַּבֵּי כֵּלִים פָּטוּר</b>. שאין זה אופן הבנייה הרגיל, ואינו מתקיים.
<h3> יג</h3>
<b>אֹהֶל קָבוּעַ</b>. שיתקיים לאורך זמן (לאיסורי בונה משום שבות ראה לקמן כב,כה-לג).
<b>הָעוֹשֶׂה כְּלֵי אֲדָמָה כְּגוֹן תַּנּוּר וְחָבִית</b>. יוצר כלים גדולים בחמר.
<b>קֹדֶם שֶׁיִּשָּׂרְפוּ</b>. שהשרפה באש אחר היצירה אסורה משום מבשל (לעיל ט,ו).
<b>וְכֵן הַמְגַבֵּן אֶת הַגְּבִינָּה הֲרֵי זֶה תּוֹלֶדֶת בּוֹנֶה</b>. "שכל המקבץ חלק אל חלק ודיבק הכל עד שייעשו גוף אחד הרי זה דומה לבניין" (לעיל ז,ו).
<b>הַמַּכְנִיס יַד הַקַּרְדֹּם בְּתוֹךְ הָעַיִן שֶׁלּוֹ</b>. מחבר את הקת של הגרזן ללהב.
<b>הַתּוֹקֵעַ עֵץ בְּעֵץ</b>. מחבר אותם זה לזה.
<h3> יד</h3>
<b>בְּלוּל שֶׁל תַּרְנְגֹלִין</b>. שהוא כעין קופסה המחוברת לקרקע, ויש לנקבה כדי שיוכלו התרנגולים לשכון בתוכה.
<b>חַיָּב מִשּׁוּם בּוֹנֶה</b>. שכך היא דרך בניינו של הלול (ולקמן כג,א כתב שחייב משום מכה בפטיש, וראה במפרשים שחילקו בין הנקבים ויישבו באופנים שונים).
<b>דֶּלֶת שֶׁל בּוֹר וְשֶׁל דּוּת וְשֶׁל יָצִיעַ</b>. שהן דלתות המחוברות לקרקע וקבועות בחזקה.
<h3> טו</h3>
<b>הַסּוֹתֵר</b>. מפרק דבר בנוי.
<b>שֶׁיִּסְתֹּר עַל מְנָת לִבְנוֹת</b>. שנמצא מקלקל על מנת לתקן (ראה לעיל א,יח).
<b>דֶּרֶךְ הַשְׁחָתָה</b>. באופן של הריסה, שהוא מקלקל (שם הי"ז).
<h3> טז</h3>
<b>הַכָּיָה אַחַת</b>. מכה אחת לצורך תיקון דבר.
<b>גְּמַר מְלָאכָה הֲרֵי זֶה תּוֹלֶדֶת מַכֶּה בְּפַטִּישׁ</b>. שבגמר מלאכת הכנת כלי מתכות וכיוצא בזה נעשה שימוש בהכאת פטיש.
<b>הַמְנַפֵּחַ בִּכְלִי זְכוּכִית</b>. שהוא מלאכת עיבודו, כמו הכאה במתכת.
<b>צוּרָה</b>. לקישוט.
<b>וְהַמְגָרֵד כָּל שֶׁהוּא</b>. לתיקון הכלי.
<b>וְכָל פֶּתַח שֶׁאֵינוֹ עָשׂוּי לְהַכְנִיס וּלְהוֹצִיא וכו'</b>. שאין הוא בכלל מלאכת עשיית הכלי (וראה לקמן כג,א שגזרו לאסור כל נקב).
<h3> יז</h3>
<b>הַמֵּפִישׂ שְׁחִין</b>. מנקב פצע שיש בו מוגלה.
<b>כְּדֵי לְהַרְחִיב פִּי הַמַּכָּה</b>. מעוניין ליצור פתח גדול.
<b>שֶׁזּוֹ הִיא מְלֶאכֶת הָרוֹפֵא</b>. ולכן נחשב לפתח שיש בו חשיבות.
<b>הַלֵּחָה</b>. המוגלה.
<h3> יח</h3>
<b>הַמְסַתֵּת... חַיָּב מִשּׁוּם מַכֶּה בְּפַטִּישׁ</b>. שהיא מלאכת תיקון האבן.
<b>וְהַמְצַדֵּד</b>. מסיט לצדדים ליישבה היטב בקרקע.
<b>חַיָּב מִשּׁוּם מַכֶּה בְּפַטִּישׁ</b>. שאף זו מלאכה של תיקון.
<b>יַבֹּלֶת שֶׁעַל הַבְּגָדִים</b>. חוטים דקים שנדבקו על הבגד במהלך האריגה, ופעולה זו היא תיקון הבגד.
<b>וְהוּא שֶׁיַּקְפִּיד עֲלֵיהֶן</b>. שמציאותם מפריעה לו, ומשום כך מסיר אותם.
<b>דֶּרֶךְ עֵסֶק</b>. באופן סתמי.
<b>הַצִּהוּב הַלָּבָן הַנִּתְלֶה בָּהּ</b>. סיבי צמר לבנים דקים, הנראים מבריקים על פני הבגד הכהה.
<h3> יט</h3>
<b>שֶׁדֶּרֶךְ מִינוֹ לָצוּד אוֹתוֹ</b>. שרגילים בני אדם לצוד את אותו המין לשימושם.
<b>לְמָקוֹם שֶׁאֵינוֹ מְחֻסַּר צִידָה</b>. למתחם שמתוכו אפשר לקחתו בקלות.
<b>לְמִגְדָּל</b>. ארון.
<b>אִם הִפְרִיחַ צִפּוֹר לְבַיִת וְנָעַל עָלָיו</b>. והציפור יכולה להישמט מפינה לפינה, וקשה לתפוס אותה אף בתוך הבית.
<b>לִטְרַקְלִין רָחָב</b>. אולם גדול.
<b>לַכִּפָּה שֶׁלּוֹ שֶׁהוּא נֶאֱסָר בָּהּ</b>. לכלוב מיוחד לאריות, שבלא כן אי אפשר להשתלט עליו.
<h3> כ</h3>
<b>בִּשְׁחִיָּה אַחַת</b>. התכופפות אחת.
<b>עַד שֶׁיִּפֹּל צֵל שְׁנֵיהֶם לָאֶמְצַע כְּאֶחָד</b>. צל כל כותל מגיע לאמצע המרחק בין הכתלים (ומדובר בכתלים בגובה של ארבע אמות (ריטב"א שבת קו,ב, וראה לח"מ).
<h3> כא</h3>
<b>שְׁמוֹנָה שְׁרָצִים הָאֲמוּרִין בַּתּוֹרָה</b>. ראה לעיל ח,ט.
<b>שֶׁיֵּשׁ לְמִינָן צִידָה</b>. שדרך בני אדם לצוד אותם לשימוש.
<b>בֵּין שֶׁלֹּא לְצֹרֶךְ אֶלָּא לְשַׂחֵק בָּהֶן</b>. שהיא צידה שלא על מנת להשתמש בגוף הניצוד אלא לתועלת אחרת, ומוגדרת כמלאכה שאין צריך לגופה (ראה לעיל א,ז).
<b>הַצָּד אֶת הַיָּשֵׁן וְאֶת הַסּוּמָא חַיָּב</b>. שבכדי לצוד אותם יש צורך במאמץ, ולפיכך לא נחשבים כניצודים מכבר, שפטור על צידתם (השווה לקמן הכ"ד).
<h3> כב</h3>
<b>וְהָיָה הוּא רוֹדֵף אַחַר הַצְּבִי</b>. האדם המשלח את הכלבים.
<h3> כג</h3>
<b>נְעָלוּהוּ שְׁנַיִם פְּטוּרִין</b>. כדין שניים שעשו מלאכה אחת (לעיל א,טו).
<b>וְיָשַׁב הַשֵּׁנִי וּמִלְּאָהוּ הַשֵּׁנִי חַיָּב</b>. שהשני הוא שחסם בגופו את הפתח.
<b>וּבָא הַשֵּׁנִי וְיָשַׁב בְּצִדּוֹ</b>. באופן זה שכאשר יקום הראשון, יישאר הפתח חסום.
<b>הָרִאשׁוֹן חַיָּב</b>. על שחסם את הפתח בפני הצבי ובכך צד אותו.
<b>וּמֻתָּר לוֹ לֵישֵׁב בִּמְקוֹמוֹ עַד הָעֶרֶב וְלוֹקֵחַ הַצְּבִי</b>. שאין פעולתו אסורה, שהצבי ניצוד עוד לפני שבא.
<b>לְנוֹעֵל בֵּיתוֹ לְשָׁמְרוֹ וכו'</b>. ולא ידע שהיה שם צבי, ונעל את הבית בתום לב, שבוודאי לא עשה דבר אסור ואינו צריך לפתוח את הדלת.
<b>נִכְנְסָה לוֹ צִפּוֹר תַּחַת כְּנָפָיו</b>. נכלאה בעצמה בתוך בגדיו.
<b>יוֹשֵׁב וּמְשַׁמְּרָהּ עַד שֶׁתֶּחֱשַׁךְ וּמֻתָּר</b>. רשאי שלא לקום ממקומו עד צאת השבת כדי שהציפור לא תברח, ואינו נחשב כצד, שהציפור ניצודה מאיליה.
<h3> כד</h3>
<b>זָקֵן אוֹ חִגֵּר אוֹ חוֹלֶה אוֹ קָטָן פָּטוּר</b>. שהם נחשבים כניצודים ועומדים.
<b>הַמְפָרֵק</b>. משחרר מהמצודה.
<b>בְּהֵמָה חַיָּה וָעוֹף</b>. שניצודו כבר.
<b>הַצָּד חַיָּה וָעוֹף שֶׁבִּרְשׁוּתוֹ... פָּטוּר</b>. שאין צידה אלא בחיות בר ולא בחיות מבויתות.
<b>חֲזִיזִין</b>. ממיני הצרצרים.
<b>צְרָעִין</b>. צרעות.
<h3> כה</h3>
<b>הוֹאִיל וְנוֹשְׁכִין מֻתָּר לָצוּד אוֹתָן בְּשַׁבָּת</b>. שהותר לצוד כדי למנוע נזק זה (וראה עוד לקמן יא,ד).
<b>וְהוּא שֶׁיִּתְכַּוֵּן לְהִנָּצֵל מִנְּשִׁיכָתָן</b>. שהצידה תיעשה על מנת כן דווקא (וראה לעיל הכ"א).
<h2>פרק יא</h2>
<h3> א</h3>
<b>הַשּׁוֹחֵט</b>. חתך את צוואר בעל החיים.
<b>כָּל הַנּוֹטֵל נְשָׁמָה</b>. גורם למוות של בעל החיים.
<b>בִּנְחִירָה</b>. הריגה על ידי הוצאת הדם שלא בשחיטה, כגון בדקירה וכדומה.
<b>הַחוֹנֵק... הֲרֵי זֶה תּוֹלֶדֶת שׁוֹחֵט</b>. שמלאכה זו דומה לשחיטה, בכך שגורמת למוות.
<b>שֶׁיָּבַשׁ בּוֹ כַּסֶּלַע</b>. התייבש בגופו של הדג שטח בגודלו של מטבע גדול.
<b>שֶׁעֲדַיִן אֵינוֹ יָכוֹל לִחְיוֹת</b>. הדג כבר לא יכול לחיות.
<b>לִמְעֵי הַבְּהֵמָה</b>. אל תוך הרחם.
<b>וְדִלְדֵּל עֻבָּר שֶׁבְּמֵעֶיהָ</b>. ניתק את העובר ממקור חיותו.
<h3> ב</h3>
<b>פָּרִים וְרָבִים מִזָּכָר וּנְקֵבָה</b>. נולדים מרבייה מינית.
<b>נֶהֱוִין מִן הֶעָפָר</b>. נוצרים מן העפר.
<b>שֶׁהִבְאִישׁוּ</b>. שהסריחו והרקיבו.
<b>הַהוֹרְגָן פָּטוּר</b>. שאינם חשובים בכלל בעלי חיים.
<h3> ג</h3>
<b>הַמְפַלֵּא כֵּלָיו</b>. מוציא מן הבגדים את הכינים (ראה לעיל ה,יד).
<b>מוֹלֵל</b>. מועך באצבעותיו.
<b>מִפְּנֵי שֶׁהֵן מִן הַזֵּעָה</b>. ואינן נולדות מזכר ונקבה, וחיותן מועטת ביותר.
<h3> ד</h3>
<b>זְבוּב שֶׁבְּמִצְרַיִם וכו'</b>. מינים מסוימים של אותן החיות, שהם ארסיים ומסוכנים.
<b>וְכֶלֶב שׁוֹטֶה</b>. חולה כלבת.
<b>כְּשֶׁיֵּרָאוּ</b>. אם נצפו במקום שיש בו בני אדם, אף אם לא הזיקו עדיין.
<b>דְּרָסָן לְפִי תֻּמּוֹ</b>. לא נמנע מלדרוך עליהם אם הזדמנו בדרכו.
<b>מֻתָּר</b>. שהרי אינו מתכוון לכך.
<h3> ה</h3>
<b>הַמַּפְשִׁיט</b>. את העור מחיה שמתה.
<b>כְּדֵי לַעֲשׂוֹת קָמֵיעַ</b>. שיעור המלאכה לחיוב הוא גודל של קמיע, שהוא השימוש שנעשה בפיסת עור קטנה ביותר.
<b>שֶׁהַמְּלִיחָה מִין עִבּוּד הִיא</b>. היא אופן מסוים של עיבוד העורות, והיא מעין האב.
<b>הַמּוֹחֵק</b>. מחליק.
<b>הַמַּעֲבִיר הַשֵּׂעָר... אַחַר מִיתָה</b>. שקודם המיתה אין זו מלאכת הכשרת העור (ראה לעיל ט,ז).
<h3> ו</h3>
<b>הַמְפָרֵק דּוּכְסֻסְטוֹס מֵעַל הַקְּלָף</b>. נהגו מעבדי העורות לצורך כתיבה לחלק את העור לשניים לעוביו, השכבה הפנימית נקראת דוכסוסטוס, והשכבה החיצונית נקראת קלף (ראה הלכות תפילין א,ו-ז).
<b>וּמוֹשְׁכוֹ</b>. מותח.
<b>וּמַשְׁוֶה אוֹתוֹ</b>. מיישר.
<b>שֶׁהָרַצְעָנִין</b>. סנדלרים.
<b>הָאֶבְרָה</b>. כנף העוף.
<b>תּוֹלֶדֶת מוֹחֵק</b>. מחיקת העור, החלקתו.
<b>הַמְמָרֵחַ רְטִיָּה</b>. תחבושת, ומחליק עליה את חומר התרופה באופן אחיד.
<b>חַיָּב מִשּׁוּם מוֹחֵק</b>. תולדת מוחק, שדומה להחלקת העור.
<b>הַשָּׁף בְּיָדוֹ עַל הָעוֹר הַמָּתוּחַ בֵּין הָעַמּוּדִים</b>. משפשף ומחכך בו כדי לנקותו ולהחליקו.
<h3> ז</h3>
<b>וְהוּא שֶׁיִּתְכַּוֵּן לְמִדַּת אָרְכּוֹ וּמִדַּת רָחְבּוֹ וְיַחְתֹּךְ בְּכַוָּנָה</b>. שחותך במידה מסוימת שרוצה בה.
<b>דֶּרֶךְ הֶפְסֵד</b>. השחתת העור.
<b>בְּלֹא כַּוָּנָה לְמִדָּתוֹ אֶלָּא כְּמִתְעַסֵּק אוֹ כִּמְשַׂחֵק הֲרֵי זֶה פָּטוּר</b>. שכל החותך את העור השלם בלא שהחיתוך יביא תועלת, נמצא מקלקל אותו.
<b>וְהַקּוֹמֵט אֶת הַכָּנָף</b>. קוטם את ראש שדרת הנוצה, לעשותה קולמוס לכתיבה.
<b>הַמְגָרֵד רָאשֵׁי כְּלוֹנָסוֹת שֶׁל אֶרֶז</b>. משייף את קצות הקורות הארוכות, כדי שתהיינה שוות זו לזו.
<b>חָרַשׁ הָעֵץ... חָרַשׁ מַתֶּכֶת</b>. העוסק באומנות אותו החומר.
<b>וּקְטָמוֹ לַחֲצוֹת בּוֹ שִׁנָּיו וכו'</b>. חתכו ובכך עשה ממנו כלי שימושי.
<h3> ח</h3>
<b>כָּל דָּבָר שֶׁהוּא רָאוּי לְמַאֲכַל בְּהֵמָה וכו'</b>. שהם רכים.
<b>מִפְּנֵי שֶׁאֵין בָּהֶן תִּקּוּן כֵּלִים</b>. שהחומר אינו עמיד, ואין חיתוכו משמעותי.
<b>וּמֻתָּר לִקְטֹם עֲצֵי בְּשָׂמִים לְהָרִיחַ בָּהֶן</b>. שאין הוא חותכם לתיקון העץ ככלי, אלא שיופץ ממנו הריח.
<b>וּמְפַשֵּׁחַ מֵהֶן</b>. מפריד ענפים מעצי בשמים שנתלשו בשלמות מן הקרקע.
<h3> ט</h3>
<b>שְׁתֵּי אוֹתוֹת</b>. שתי אותיות.
<b>הַמּוֹחֵק וכו'</b>. שהוא מקלקל על מנת לתקן (ראה לעיל א,יח).
<b>הַכּוֹתֵב אוֹת אַחַת גְּדוֹלָה כִּשְׁתַּיִם פָּטוּר</b>. שחייבים רק בכתיבת שתי אותיות.
<b>מָחַק אוֹת אַחַת גְּדוֹלָה... חַיָּב</b>. שבמחיקה זו הכין מקום לשתי אותיות.
<b>כָּתַב אוֹת אַחַת וְהִשְׁלִים בָּהּ אֶת הַסֵּפֶר חַיָּב</b>. שהשלמת הספר היא פעולה בעלת משמעות, אף בלא שיכתוב שתי אותיות (וראה לעיל ט,יח).
<b>שֶׁאֵין חִיּוּבוֹ עַל מְקוֹם הַכְּתָב אֶלָּא עַל הַכְּתָב</b>. שפעולת הכתיבה (בניגוד למחיקה) אינה נוגעת למצע הכתיבה, אלא לכתיבה עצמה.
<b>נָפְלָה דְּיוֹ עַל גַּבֵּי סֵפֶר וכו'</b>. שמחיקה זו לשם תיקון הספר והפנקס.
<h3> י</h3>
<b>אוֹת כְּפוּלָה פַּעֲמַיִם</b>. את אותה האות פעמיים, ולא כתב שתי אותיות שונות זו מזו.
<b>שֵׁם אֶחָד</b>. מילה שלמה בעלת מובן.
<b>בְּכָל כְּתָב</b>. בכל סוג של כתב (גופן).
<b>וּבְכָל לָשׁוֹן</b>. בכל שפה.
<b>וַאֲפִלּוּ מִשְּׁנֵי סִמְיוֹנוֹת</b>. סימנים וסמלים אחרים בעלי משמעות, אף שאינם נקראים כאותיות (כגון סְפרוֹת).
<h3> יא</h3>
<b>אוֹת אַחַת סָמוּךְ לַכְּתָב</b>. סמוך לאותיות שהיו כתובות מכבר.
<b>כְּתָב עַל גַּבֵּי כְּתָב</b>. שכתב שתי אותיות על גבי אותיות הכתובות כבר וחידשן.
<b>וְכָתַב שְׁנֵי זַיְ"נִין</b>. שהאות חי"ת מורכבת משני אותיות זי"ן, ולא חיברן.
<b>וְכֵן כַּיּוֹצֵא בָּזֶה בִּשְׁאָר אוֹתִיּוֹת</b>. שכתבן בשני חלקים ולא חיברם, ונוצרו לו מכך שתי אותיות. ופטור משום שלא התכוון לכתוב שתי אותיות אלא אחת.
<b>בָּאָרֶץ</b>. בצד הרצפה.
<b>בַּקּוֹרָה</b>. לצד התקרה.
<b>שֶׁהֲרֵי אֵין נֶהֱגִין זֶה עִם זֶה</b>. לא ניתן לקרוא את שתי האותיות יחד, משום המרחק.
<b>בִּשְׁנֵי דַּפֵּי פִּנְקָס</b>. העשוי לוחות קשיחים.
<b>בִּשְׁנֵי כָּתְלֵי זָוִית</b>. שני קירות הבית הסמוכים זה לזה.
<h3> יב</h3>
<b>גְּוִיל</b>. עור מעובד המשמש לכתיבה.
<b>שֶׁבִּזְמַן שֶׁמְּקָרְבָן נֶהֱגִין זֶה עִם זֶה וְאֵינָן מְחֻסָּרִין מַעֲשֶׂה לִקְרִיבָתָן</b>. שאת הכתוב על גבי שתי המגילות ניתן לקרוא יחד אם מצמידים אותן זו לזו, בלא מעשה נוסף, בניגוד לאותיות שבשני דפי פנקס וכיוצא בזה, שלא ניתן לקראן ביחד בלא לקצצן מן הפנקס.
<h3> יג</h3>
<b>אוֹת אַחַת... שֶׁקּוֹרִין מִמֶּנָּה תֵּבָה שְׁלֵמָה</b>. שנכתבה כראשי תיבות, נוטריקון.
<b>בִּמְקוֹם מִנְיָן</b>. במשמעות של מספר, גימטריה.
<b>הַמַּגִּיהַּ</b>. מתקן.
<b>וְנַעֲשֵׂית שְׁנֵי זַיְ"נִין חַיָּב</b>. שנמצא שכתב שתי אותיות.
<h3> יד</h3>
<b>בִּשְׂמֹאלוֹ וכו'</b>. שאין כך דרך הכתיבה הרגילה.
<b>לְאַחַר יָדוֹ</b>. בצד גב ידו.
<b>אִטֵּר</b>. שמאלי.
<b>קָטָן אוֹחֵז בַּקֻּלְמוֹס וְגָדוֹל אוֹחֵז בְּיָדוֹ וְכוֹתֵב חַיָּב וכו'</b>. שאחיזת הקולמוס במקרה זה איננה הפעולה העיקרית, אלא הזזת היד לצורך הכתיבה.
<h3> טו</h3>
<b>בְּדָבָר הָרוֹשֵׁם וְעוֹמֵד</b>. חומר שהכתיבה שלו יציבה ומתקיימת (השווה הלכות גירושין ד,א).
<b>וְשָׁחֹר</b>. פיח.
<b>וְסִקְרָא</b>. צבע אדום.
<b>וְקוֹמוֹס וְקַלְקַנְתּוֹס</b>. מיני צבעים המשמשים להכנת דיו (ראה לעיל ט,יד).
<b>כְּגוֹן עוֹר וּקְלָף וּנְיָר וְעֵץ</b>. שהם חומרים יציבים המתקיימים לאורך זמן.
<b>כְּגוֹן מַשְׁקִין וּמֵי פֵּרוֹת</b>. שהכתיבה בהם דהה ונמחית בזמן מועט.
<h3> טז</h3>
<b>עַל בְּשָׂרוֹ</b>. עור האדם.
<b>מִפְּנֵי שֶׁהוּא עוֹר</b>. חומר המתקיים (לעיל הט"ו).
<b>וְאַף עַל פִּי שֶׁחֲמִימוּת בְּשָׂרוֹ מַעֲבֶרֶת הַכְּתָב וכו'</b>. כלומר מדובר בחומר הנחשב יציב, אלא שהכתב נמחק מחמת סיבה אחרת.
<b>אֲבָל הַמְשָׂרֵט עַל בְּשָׂרוֹ צוּרַת כְּתָב פָּטוּר</b>. ואפילו אם השריטה הוציאה דם, שאין דרך כתיבה בכך (פה"מ שבת יב,ד).
<b>וְהָרוֹשֵׁם עַל הָעוֹר כְּתַבְנִית כְּתָב</b>. יצר צורה של אותיות באמצעות שריטה וכדומה, ופטור מכיוון שאין דרך כתיבה בכך (פירוש קדמון מובא ביד"פ).
<b>הַמַּעֲבִיר דְּיוֹ עַל גַּבֵּי סִקְרָא</b>. שחור על האדום, והכתיבה בדיו נחשבת איכותית יותר.
<b>אַחַת מִשּׁוּם כּוֹתֵב</b>. שכתב בדיו.
<b>וְאַחַת מִשּׁוּם מוֹחֵק</b>. על שמחק את הכתוב בסקרא, שהוא כתב המתקיים (לעיל הט"ו), על מנת לכתוב במקומו.
<b>הֶעֱבִיר דְּיוֹ עַל גַּבֵּי דְּיוֹ וכו'</b>. בכל מקרה שבו לא שיפר את איכות הכתב, הרי זה בכלל כתב על גבי כתב, שפטור (לעיל הי"א).
<h3> יז</h3>
<b>רוֹשֵׁם</b>. מצייר.
<b>בַּכֹּחַל וּבַשָּׁשַׁר</b>. מיני צבעים.
<b>הַמְשַׂרְטֵט</b>. מסמן שורות על הקלף, כדי ליישר את הכתיבה.
<b>כְּדֵי לִכְתֹּב שְׁתֵּי אוֹתוֹת תַּחַת אוֹתוֹ שִׂרְטוּט</b>. שנוהגים לשרטט את השורות לסימון גג האותיות.
<b>שֶׁמַּעֲבִירִין חוּט שֶׁל סִקְרָא</b>. מותחים חוט עם צבע אדום לסימון קו הניסור.
<b>הַגַּבָּלִין</b>. מסתתי אבן.
<b>כְּדֵי שֶׁיִּפְצַל הָאֶבֶן בְּשָׁוֶה</b>. שהאבן תבוקע בקו ישר.
<b>אוֹ בְּלֹא צֶבַע</b>. אלא בשריטה בלבד.
<h2>פרק יב</h2>
<h3> א</h3>
<b>כָּל שֶׁהוּא</b>. כמות מזערית.
<b>וְהוּא שֶׁיְּהֵא צָרִיךְ לָאֵפֶר וכו'</b>. בתנאי שיהיה לו צורך בתוצר הבערה, שהוא האפר, אחרת נחשב למקלקל.
<b>וְנַעֲשָׂה כַּקּוֹרֵעַ עַל מֵתוֹ וכו'</b>. ראה לעיל ח,ח, י,י.
<b>מְתַקְּנִין הֵן אֵצֶל יִצְרָן הָרַע</b>. נחשבים לתיקון מבחינת נחת הרוח שיש ליצרם בכך.
<b>לְצָרְפוֹ</b>. לחסם אותו ולעשותו פלדה.
<b>הֲרֵי זֶה תּוֹלֶדֶת מַבְעִיר</b>. שהבערתו וכיבויו הם חלק מתהליך עיבודו (ראה בהלכה הבאה).
<h3> ב</h3>
<b>אֲבָל הַמְכַבֶּה גַּחֶלֶת שֶׁל מַתֶּכֶת פָּטוּר</b>. שאין בה בערה של ממש.
<b>וּמֻתָּר לְכַבּוֹת גַּחֶלֶת שֶׁל מַתֶּכֶת בִּרְשׁוּת הָרַבִּים וכו'</b>. שלא אסרו חכמים במקום של סילוק נזק (ראה לקמן יד,יא, כא,יד).
<h3> ג</h3>
<b>שֶׁאֵין אִבּוּד מָמוֹן דּוֹחֶה שַׁבָּת אֶלָּא אִבּוּד נְפָשׁוֹת</b>. שמותר לכבות את הדלקה משום סכנה לחיי אדם, אך לא לצורך הצלת ממון.
<b>וְיַנִּיחוּ הָאֵשׁ תְּלַהֵט</b>. ישאירו את האש לבעור.
<b>כָּל הַמְּדִינָה</b>. כל העיר.
<h3> ד</h3>
<b>אַף עַל פִּי שֶׁוַּדַּאי מִתְבַּקְּעִין וּמְכַבִּין</b>. שאותם הכלים יישברו מחום האש, והמים שבתוכם יכבו את הדלקה.
<b>שֶׁגְּרַם כִּבּוּי מֻתָּר</b>. שאין זו אלא פעולה עקיפה, ולא במגע ישיר עם האש.
<b>וְכוֹפִין קְעָרָה עַל גַּבֵּי הַנֵּר בִּשְׁבִיל שֶׁלֹּא תֶּאֱחֹז בַּקּוֹרָה</b>. מותר להניח קערה מעל הנר בכדי לחצוץ בין השלהבת ובין קורת הגג, לבל תידלק.
<h3> ה</h3>
<b>וּמִגְדָּל</b>. ארון.
<b>מִדְּבָרִים שֶׁאֵין הָאוּר מְלַהֶטֶת אוֹתָן</b>. שאינם דליקים.
<b>כְּדֵי שֶׁלֹּא תַּעֲבֹר לוֹ הָאֵשׁ</b>. שאין זה כיבוי, אלא מניעת התפשטות הדלקה.
<h3> ו</h3>
<b>עַל גַּבֵּי הַטַּבְלָה</b>. לוח המשמש כשולחן.
<b>אֲבָל אִם הִנִּיחוֹ מִבָּעֶרֶב... אָסוּר לְטַלְטְלָהּ</b>. שאם לא שכחו שם אלא הניחו בכוונה, נעשה בסיס לדבר האסור (לקמן כה,י, כה,יז).
<h3> ז</h3>
<b>אֵין אוֹמְרִים לוֹ כַּבֵּה וְאַל תְּכַבֶּה</b>. אין מבקשים ממנו לכבות, אך גם אין מונעים ממנו אם רצה לכבות.
<b>מִפְּנֵי שֶׁאֵין שְׁבִיתָתוֹ עָלֵינוּ</b>. אין ישראל מצווים למנוע את הגוי מחילול שבת שהוא רוצה בו (ראה גם לעיל ו,ד).
<b>אֵין שׁוֹמְעִין לוֹ</b>. לא מרשים לו לכבות.
<b>וְהוּא שֶׁיִּהְיֶה עוֹשֶׂה עַל דַּעַת אָבִיו</b>. אם עושה משום שמבין שלאביו יש תועלת בדבר.
<b>אֵין בֵּית דִּין מְצֻוִּין לְהַפְרִישׁוֹ</b>. שאין בית דין מצֻווים להפריש מן האיסור מי שאינו בן דעת (הלכות מאכלות אסורות יז,כז).
<b>הִתִּירוּ לוֹמַר כָּל הַמְכַבֶּה אֵינוֹ מַפְסִיד</b>. כדי שיבואו גויים ויכבו, שלא נאסר אלא לומר להם במפורש לכבות.
<h3> ח</h3>
<b>הַהוֹצָאָה מֵרְשׁוּת לִרְשׁוּת</b>. העברת חפץ מרשות היחיד לרשות הרבים או להפך (רשויות השבת יבוארו לקמן פרק יד).
<b>וְאַף עַל פִּי שֶׁדָּבָר זֶה... מִפִּי מֹשֶׁה מִסִּינַי וכו'</b>. למרות שאיסור זה נודע במסורת חכמים, ככל מצוות התורה, מכל מקום אפשר ללמדו מן התורה עצמה.
<b>אַל יַעֲשׂוּ עוֹד מְלָאכָה לִתְרוּמַת הַקֹּדֶשׁ</b>. שיפסיקו להביא את נדבותיהם לבניין המשכן, משום שהרבו להביא יותר מדי.
<b>שֶׁהַהֲבָאָה מְלָאכָה קוֹרֵא אוֹתָהּ</b>. שהעברת החפצים מאצל היחיד נקראה בפסוק זה 'מלאכה', ובשבת נאסרה עשיית כל מלאכה (ראה לעיל א,א).
<b>מִפִּי הַשְּׁמוּעָה</b>. במסורת חכמים.
<b>מִתְּחִלַּת אַרְבַּע לְסוֹף אַרְבַּע</b>. מקצה אחד של תחום ארבע אמות לקצהו השני (ולשיעור המרחק המדויק ראה לקמן הי"ח).
<h3> ט</h3>
<b>כַּשִּׁעוּר הַמּוֹעִיל</b>. דבר בגודל שניתן לעשות בו שימוש כלשהו (שיעורי הוצאה בחומרים שונים יפורטו לקמן פרק יח).
<b>וְיַעֲקֹר</b>. ירים את החפץ מן הקרקע.
<h3> י</h3>
<b>הַזּוֹרֵק... אוֹ הַמּוֹשִׁיט הֲרֵי זֶה תּוֹלֶדֶת הַמּוֹצִיא</b>. משום הדמיון להוצאה, אף שנעשים באופן אחר.
<b>כִּלְאַחַר יָד</b>. בצורה שאיננה הזריקה הרגילה, כגון כלפי אחוריו.
<h3> יא</h3>
<b>הַמּוֹצִיא מִקְצָת הַחֵפֶץ</b>. וחלקו עדיין נמצא ברשות שנעקר ממנה.
<b>קֻפָּה</b>. סל גדול.
<b>מְלֵאָה חַרְדָּל</b>. גרגרי חרדל קטנים.
<b>וְהוֹצִיא רֻבָּהּ מֵרְשׁוּת זוֹ לִרְשׁוּת זוֹ פָּטוּר</b>. אף שיש גרגרים שנכנסו לתחום הרשות השנייה לגמרי, הקופה אוגדת אותם ליחידה אחת, והיא לא הוצאה בשלמות.
<h3> יב</h3>
<b>בְּמָעוֹת צְרוּרִין לוֹ בִּסְדִינוֹ</b>. בחלק מן הבגד שהוא מתעטף בו.
<b>כְּדֶרֶךְ הַמּוֹצִיאִין</b>. שכך רגילים אנשים לשאת חפצים.
<b>אַף עַל פִּי שֶׁהַמַּשּׂוֹי לְמַעְלָה מֵעֲשָׂרָה טְפָחִים בִּרְשׁוּת הָרַבִּים</b>. ובאופן עקרוני תחום רשות הרבים אינו מגיע למעלה מעשרה טפחים (לקמן יד,ג).
<b>בַּכָּתֵף יִשָּׂאוּ</b>. ונשיאה בכתף היא מעל עשרה טפחים. ומשום שכזו הייתה במשכן, חייבים עליה.
<b>וְכָל הַמְּלָאכוֹת מִמִּשְׁכָּן לוֹמְדִין אוֹתָן</b>. ראה לעיל ח,יא ולקמן יג,יח.
<h3> יג</h3>
<b>לְאַחַר יָדוֹ</b>. על גב ידו.
<b>וּפִי הַכִּיס לְמַטָּה</b>. פתחו של הכיס כלפי הקרקע.
<b>בְּפִי בִּגְדוֹ</b>. שפת הבגד.
<h3> יד</h3>
<b>תֵּבָה וּמִגְדָּל</b>. ארגז או ארון.
<b>וְתוֹפֵשׂ בְּיָדוֹ</b>. תומך בחפץ שלא יישמט וייפול.
<b>שֶׁכֵּן דֶּרֶךְ הַמּוֹצִיאִין</b>. שנוהגים לשאת באופן כזה חפצים כבדים.
<b>אַף עַל פִּי שֶׁהֶעֱבִירוֹ לְמַעְלָה מֵרֹאשׁוֹ חַיָּב</b>. ואף שמעל עשרה טפחים אינו רשות הרבים ונחשב 'מקום פטור' (לקמן יד,ג), מכיוון שגופו של האדם עומד ברשות הרבים נחשב החפץ כעובר ארבע אמות ברשות הרבים.
<h3> טו</h3>
<b>שֶׁהוּא עוֹמֵד בְּצִדָּן</b>. הצמודות למקומו.
<b>וְיֵשׁ לוֹ</b>. רשאי.
<b>וּבְאַמָּה שֶׁלּוֹ מוֹדְדִין לוֹ</b>. בגודל האמה שלו, ולא באמת המידה הקבועה.
<b>נַנָּס בְּאֵבָרָיו</b>. ואמת ידו קצרה מהרגיל.
<b>בְּבֵינוֹנִית שֶׁל כָּל אָדָם</b>. ממוצעת.
<b>וּמִפִּי הַקַּבָּלָה אָמְרוּ</b>. מסורת חז"ל בפירוש המקראות.
<b>שֶׁנֶּאֱמַר בַּתּוֹרָה שְׁבוּ אִישׁ תַּחְתָּיו</b>. בציווי המתייחס לאיסור לקיטת מָן בשבת.
<b>כְּשֶׁיִּפְשֹׁט יָדָיו וְרַגְלָיו</b>. ימתח ידיו ורגליו לאורך, שכל זה הוא בכלל 'תחתיו' של אדם.
<h3> טז</h3>
<b>הָיוּ שְׁנַיִם</b>. שהיו ברשות הרבים.
<b>מְבִיאִין וְאוֹכְלִין בָּאֶמְצַע</b>. מותרים לטלטל מקצה ארבע אמות אל המקום שבתווך ולאכול שם יחד.
<b>וּשְׁנַיִם הַחִיצוֹנִים אֲסוּרִין זֶה עִם זֶה</b>. שאינם בתוך ארבע אמות.
<h3> יז</h3>
<b>וְלִתְּנוֹ לַחֲבֵרוֹ שֶׁעִמּוֹ בְּתוֹךְ אַרְבַּע אַמּוֹת וכו'</b>. שפעולה זו מותרת, וחברו מעביר ארבע אמות אחרות (וראה לעיל ו,כב, לקמן כ,ז).
<b>מִפְּנֵי שֶׁכָּל אֶחָד מֵהֶן לֹא טִלְטֵל אֶלָּא בְּתוֹךְ אַרְבַּע אַמּוֹת שֶׁלּוֹ</b>. והיתר זה רק כאשר נותנו לחברו, אך אסור לאדם עצמו לטלטל כל פעם פחות פחות מארבע אמות (ראה לקמן יג,י).
<h3> יח</h3>
<b>חָמֵשׁ אַמּוֹת וּשְׁלֹשָׁה חֻמְשֵׁי אַמָּה</b>. שזה שיעור האלכסון של ריבוע שצלעותיו ארבע אמות.
<b>אֵין הַמַּעֲבִיר... חַיָּב עַד שֶׁיַּעֲבִיר חוּץ לְחָמֵשׁ אַמּוֹת וּשְׁלֹשָׁה חֻמְשֵׁי אַמָּה</b>. שכל עוד אינו מעביר בשיעור זה, לא נתברר שיצא מתחום ריבוע ארבע אמות.
<h2>פרק יג</h2>
<h3> א</h3>
<b>מָקוֹם שֶׁיֵּשׁ בּוֹ אַרְבָּעָה טְפָחִים עַל אַרְבָּעָה טְפָחִים</b>. שזהו שיעור מקום שאם יניחו עליו חפצים גדולים, יישארו שם (פה"מ שבת א,א).
<h3> ב</h3>
<b>יָדוֹ שֶׁל אָדָם חֲשׁוּבָה לוֹ כְּאַרְבָּעָה עַל אַרְבָּעָה</b>. שאף ידו של אדם נחשבת כמקום הראוי להנחת חפץ, משום שאפשר לאחוז בה חפצים (פה"מ שבת א,א).
<b>וְהֶחֱזִיר יָדוֹ אֵלָיו</b>. הביא בידו את החפץ לרשות שבה הוא עומד.
<h3> ג</h3>
<b>וְחָשַׁב לְהוֹצִיא הָאֹכֶל שֶׁבְּפִיו</b>. התכוון להוציאו לרשות אחרת בעזרת פיו.
<b>מְשִׂימָה</b>. מחשיבה.
<b>אַף עַל פִּי שֶׁלֹּא הוֹצִיא כְּדֶרֶךְ הַמּוֹצִיאִין</b>. שהמוציא שלא כדרך הוצאה, כגון לאחר ידו ברגלו בפיו ובמרפקו, פטור (לעיל יב,יג).
<b>רָקַק</b>. ירק.
<b>וּפִי אַמָּה</b>. קצה האבר.
<b>פָּטוּר</b>. מכיוון שנחשב שעקר והניח באותה רשות.
<h3> ד</h3>
<b>שֶׁהַמַּיִם כֻּלָּן כְּאִלּוּ הֵן מֻנָּחִין עַל הָאָרֶץ</b>. ונחשבים המים כיחידה אחת המונחת.
<b>שֶׁהֲרֵי לֹא נָחוּ הַפֵּרוֹת עַל גַּבֵּי הָאָרֶץ</b>. אלא על גבי המים, ואינם מקום הנחה לגבי חפצים.
<h3> ה</h3>
<b>כְּבָר אָמַרְנוּ</b>. לעיל יב,ט.
<b>שְׁנֵיהֶן פְּטוּרִין מִפְּנֵי שֶׁזֶּה עָקַר וְזֶה הִנִּיחַ</b>. כדין מלאכה שנעשתה על ידי שניים יחד (ראה לעיל א,טו).
<h3> ו</h3>
<b>בַּמֶּה דְּבָרִים אֲמוּרִים</b>. שפטור אם עקר ולא הניח או להפך.
<b>לְמַעְלָה מִשְּׁלֹשָׁה</b>. טפחים.
<b>הֲרֵי זֶה כְּמִי שֶׁהִנִּיחַ בָּאָרֶץ</b>. שהסמוך לארץ נחשב כמונח בה (וראה לקמן הט"ז).
<h3> ח</h3>
<b>וְיָצָא בְּאוֹתוֹ הַחֵפֶץ</b>. עם אותו חפץ הנתון עליו.
<b>עַד שֶׁיָּצָא הַיּוֹם</b>. עד צאת השבת.
<b>לְפִי שֶׁעָקַר וְלֹא הִנִּיחַ</b>. את גופו ברשות השנייה.
<b>עֲדַיִן פָּטוּר הוּא</b>. שעמידה כזו היא בכלל ההליכה, ואינה נחשבת להנחה (ראה עוד לקמן ה"י).
<h3> ט</h3>
<b>וְכֵן מִי שֶׁהָיְתָה חֲבִילָתוֹ וְרָץ בָּהּ אֲפִלּוּ כָּל הַיּוֹם</b>. בדומה להלכה הקודמת, גם כאן פטור מפני שלא הייתה הנחה (יד"פ).
<b>הֲרֵי זֶה כְּעוֹקֵר וּמַנִּיחַ וְאָסוּר</b>. כיוון שהליכה כזו אינה שינוי, ונדמה כעוקר ומניח בהליכתו.
<b>מִי שֶׁקָּדַשׁ עָלָיו הַיּוֹם וַחֲבִילָתוֹ עַל כְּתֵפוֹ</b>. שנכנסה השבת והוא בדרכו ברשות הרבים.
<b>וְזוֹרְקָהּ שָׁם כִּלְאַחַר יָד</b>. שלא כדרכו, בשינוי.
<h3> י</h3>
<b>עָקַר חֵפֶץ מֵרְשׁוּת הָרַבִּים וְהָלַךְ בּוֹ פָּחוֹת מֵאַרְבַּע אַמּוֹת... אֲפִלּוּ כָּל הַיּוֹם כֻּלּוֹ פָּטוּר</b>. אך אסור לכתחילה לעשות כן שמא יבוא לטלטל ארבע אמות בבת אחת, ולא הותר אלא כשנותן לחברו וחברו לחברו (לעיל יב,יז; וראה לקמן טו,כב, יט,כד, כ,ז נסיבות שבהן הותר גם לאדם עצמו לטלטל באופן זה. ויש כת"י שגרסו כאן 'מותר' במקום 'פטור', וראה יד"פ).
<b>בַּמֶּה דְּבָרִים אֲמוּרִים בְּשֶׁעָמַד לָנוּחַ</b>. שנעשית הנחה בתוך ארבע אמות, והעקירה משם היא פעולה חדשה.
<b>וְהוּא שֶׁיַּעֲמֹד חוּץ לְאַרְבַּע אַמּוֹת לָנוּחַ</b>. שאז הסתיימה ההליכה, ויש כאן הנחה חוץ לארבע אמות שחייבים עליה.
<h3> יא</h3>
<b>קָנֶה אוֹ רֹמַח</b>. חפצים ארוכים.
<b>וְהִגְבִּיהַּ הַקָּצֶה הָאֶחָד וכו'</b>. הזיז את המקל באופן שהרים את קצהו האחד והניח אותו לפנים, ואחר כך הרים את הקצה השני והניח אותו לפנים.
<b>כַּמָּה מִילִין</b>. מרחק רב מאוד.
<b>לְפִי שֶׁלֹּא עָקַר הַחֵפֶץ כֻּלּוֹ מֵעַל גַּבֵּי הָאָרֶץ</b>. שתמיד נשאר מונח על הקרקע בקצהו האחד.
<b>שֶׁהַמְגַלְגֵּל עוֹקֵר הוּא</b>. כיוון שהזיז את כולו בבת אחת.
<h3> יב</h3>
<b>מִזָּוִית זוֹ לְהַנִּיחוֹ בְּזָוִית אַחֶרֶת</b>. מפינה לפינה ברשות היחיד.
<b>וְנִמְלַךְ</b>. שינה את דעתו.
<b>שֶׁלֹּא הָיְתָה עֲקִירָה רִאשׁוֹנָה לְכָךְ</b>. שלא עקר בתחילה על מנת להניחו ברשות אחרת.
<b>וּבְעֵת שֶׁיִּרְצֶה חֲבֵרוֹ לַעֲמֹד נוֹטְלוֹ מֵעַל גַּבֵּי חֲבֵרוֹ הֲרֵי זֶה פָּטוּר</b>. שאין הנחה עד שיעמוד זה שהחפץ עליו (וראה עוד לקמן כ,ו).
<h3> יג</h3>
<b>וְקֹדֶם שֶׁיָּנוּחַ קְלָטוֹ אַחֵר</b>. ועצר את מסלול תנועת החפץ.
<b>מִפְּנֵי שֶׁאֵין זוֹ הַנָּחָה שֶׁנִּתְכַּוֵּן לָהּ</b>. שלא נעשית מחשבתו (ראה לעיל א,ח-יג).
<h3> יד</h3>
<b>וֶאֱגוֹדוֹ בְּיָדוֹ</b>. קצה החבל ביד הזורק.
<b>אִם יָכוֹל לִמְשֹׁךְ הַחֵפֶץ אֶצְלוֹ</b>. החבל והקשר חזקים דיים בכדי לאפשר משיכת החפץ.
<b>שֶׁהֲרֵי אֵין כָּאן הַנָּחָה גְּמוּרָה</b>. מכיוון שהוא נחשב כמחובר לרשות שממנה נעקר (והשווה לעיל יב,יא).
<h3> טו</h3>
<b>אִם עָמַד חֲבֵרוֹ בִּמְקוֹמוֹ</b>. שעמד באותו המקום משעת העקירה.
<b>וְאִם נֶעֱקַר חֲבֵרוֹ מִמְּקוֹמוֹ וְקִבְּלָהּ פָּטוּר</b>. שהחפץ לא היה ראוי לנוח בידו בשעת הזריקה.
<h3> טז</h3>
<b>אַף עַל פִּי שֶׁעָבַר הַחֵפֶץ בַּאֲוִיר רְשׁוּת הָרַבִּים פָּטוּר</b>. ואם זרק מעל לאוויר רשות הרבים (למעלה מעשרה טפחים) מותר אף לכתחילה (ראה לקמן טו,ח).
<b>וְנָח עַל גַּבֵּי מַשֶּׁהוּא</b>. מקום כל שהוא, ואפילו אינו של ארבעה על ארבעה טפחים (ראה לעיל ה"ו).
<b>כְּמִי שֶׁנִּשְׁאַר עוֹמֵד בִּרְשׁוּת הָרַבִּים</b>. שהדבר נחשב כהנחה גמורה.
<h3> יז</h3>
<b>בִּרְשׁוּת הָרַבִּים זוֹ עִם רְשׁוּת הָרַבִּים הַשְּׁנִיָּה</b>. בשני מקומות שהם רשות הרבים, ויש רשות אחרת ביניהם. ובשתי הרשויות יחד עבר החפץ ארבע אמות.
<h3> יח</h3>
<b>הַמּוֹשִׁיט מֵרְשׁוּת הַיָּחִיד לִרְשׁוּת הַיָּחִיד וּרְשׁוּת הָרַבִּים בָּאֶמְצַע חַיָּב</b>. בשונה מזורק שפטור במקרה זה אם החפץ לא נח בינתיים (לעיל הט"ז).
<b>וְכָל עֲגָלָה וַעֲגָלָה רְשׁוּת הַיָּחִיד הִיא</b>. מכיוון שיש לה מידות המגדירות אותה כרשות היחיד (לקמן יד,ב).
<h3> יט</h3>
<b>כְּמוֹ שֶׁהָעֲגָלוֹת מְהַלְּכוֹת בִּרְשׁוּת הָרַבִּים זוֹ אַחַר זוֹ</b>. ורק באופן זה היו מושיטים את הקרשים.
<b>אֲבָל אִם הָיוּ שְׁתֵּי הָרְשֻׁיּוֹת בִּשְׁנֵי צִדֵּי רְשׁוּת הָרַבִּים</b>. כגון שני בתים משני צדי הרחוב.
<h3> כ</h3>
<b>לְהַכְנִיסָהּ לֶחָצֵר שֶׁבְּצִדָּהּ</b>. באורך רשות הרבים, ורשות הרבים ביניהן.
<b>וַהֲרֵי יָדוֹ תְּלוּיָה בַּאֲוִיר רְשׁוּת הָרַבִּים</b>. כך שטרם הושיט באופן האסור לרשות האחרת.
<b>מֻתָּר לְהַחֲזִירָהּ אֵלָיו לַחֲצֵרוֹ</b>. שהרי לא הייתה הנחה ברשות הרבים.
<b>אֲבָל לְהַכְנִיסָהּ לְאוֹתָהּ חָצֵר הַשְּׁנִיָּה אָסוּר כְּדֵי שֶׁלֹּא יַעֲשֶׂה מַחֲשַׁבְתּוֹ שֶׁחָשַׁב בִּשְׁעַת שְׁגָגָה</b>. שאמנם מבחינת דיני חיוב חטאת יהיה פטור אף אם העביר לחצר השנייה (מכיוון שתחילתו שוגג וסופו מזיד, ראה לעיל א,יט), אולם כדי שלא יימצא שעשה את העברה שרצה, אסרו להשלים את הפעולה.
<h3> כא</h3>
<b>שֶׁהֲרֵי נַעֲשָׂה שִׁעוּר הַמְּלָאכָה וְנַעֲשֵׂית מַחֲשַׁבְתּוֹ</b>. עיין לעיל א,יד.
<b>לְפִיכָךְ אִם חָשַׁב בְּעֵת זְרִיקָה שֶׁיָּנוּחַ הַחֵפֶץ בְּכָל מָקוֹם שֶׁיִּרְצֶה חַיָּב</b>. מכיוון שבכל מקום שינוח הרי זה בכלל מחשבתו.
<h3> כב</h3>
<b>זָרַק לְתוֹךְ אַרְבַּע אַמּוֹת וְנִתְגַּלְגֵּל... פָּטוּר</b>. מכיוון שלא התכוון לזריקה שיש בה איסור.
<b>וְאִם לֹא נָח כְּלָל</b>. אם תנועת החפץ לא נעצרה כלל עד לחזרתו פנימה.
<h2>פרק יד</h2>
<h3> א</h3>
<b>אֵי זוֹ הִיא רְשׁוּת הָרַבִּים</b>. כך מתחיל הפרק בכתבי היד. ובדפוסים הועבר לכאן המשפט שבתחילת ה"ד: "ארבע רשויות לשבת רשות היחיד ורשות הרבים וכרמלית ומקום פטור".
<b>וִיעָרִים</b>. יערות.
<b>הַמְפֻלָּשִׁין</b>. פתוחים משני צדדים.
<b>תֵּל</b>. מקום מוגבה.
<b>חָרִיץ</b>. בור או תעלה.
<b>יֵשׁ בּוֹ כַּמָּה מִילִין</b>. גדול ורחב מאוד.
<b>אִם הֻקַּף לְדִירָה</b>. הוקף מחיצות בכדי לגור בתוכו (בעניין היקף לדירה ראה לקמן פרק טז).
<b>מְדִינָה</b>. עיר.
<b>שֶׁדַּלְתוֹתֶיהָ נִנְעָלוֹת בַּלַּיְלָה</b>. ראה גם הלכות עירובין א,א, והשווה לקמן יז,י.
<b>וּמְבוֹאוֹת</b>. סמטאות.
<b>וְלֶחִי</b>. מעין מזוזה סמלית הנמצאת בסמוך לפתח המבוי (בעניין המבואות ראה לקמן יז,א-ב).
<b>וְדִיר וְסַהַר</b>. מכלאות צאן.
<h3> ב</h3>
<b>אֲפִלּוּ כֵּלִים</b>. המונחים ברשות הרבים.
<b>מִגְדָּל</b>. ארון.
<h3> ג</h3>
<b>לַאֲחֵרִים עוֹשֶׂה מְחִצָּה לְעַצְמוֹ לֹא כָּל שֶׁכֵּן</b>. אם הכתלים מגדירים את השטח שביניהם כרשות היחיד, בוודאי שהם עצמם ייחשבו כרשות היחיד.
<b>אֲוִיר רְשׁוּת הַיָּחִיד</b>. האוויר שמעל הקרקע.
<b>וּרְשׁוּת הַיָּחִיד אֲוִירָהּ כִּרְשׁוּת הַיָּחִיד עַד לָרָקִיעַ</b>. ראה עוד לקמן הי"ז.
<b>אֲבָל אֲוִיר רְשׁוּת הָרַבִּים אֵינוֹ כִּרְשׁוּת הָרַבִּים אֶלָּא עַד עֲשָׂרָה טְפָחִים</b>. וכדלקמן הי"ח.
<b>מְקוֹם פְּטוֹר</b>. שאין בו איסורי הוצאה, ומותר להוציא ממנו ולהכניס לתוכו חפץ מכל אחת מהרשויות האחרות.
<h3> ד</h3>
<b>כַּרְמְלִית</b>. מקום שאינו מתאים לתנאי רשות הרבים או רשות היחיד.
<b>שֶׁהַכַּרְמְלִית אֵינָהּ תּוֹפֶסֶת אֶלָּא עַד עֲשָׂרָה</b>. שאם מחיצותיה גבוהות יותר הרי היא בכלל רשות היחיד.
<b>וְאֵין רָחְבָּהּ פָּחוֹת מֵאַרְבָּעָה עַל אַרְבָּעָה</b>. שאם אין בה ארבעה טפחים על ארבעה טפחים הרי היא מקום פטור.
<b>כְּגוֹן מָבוֹי שֶׁאֵין לוֹ לֶחִי אוֹ קוֹרָה בְּרוּחַ רְבִיעִית</b>. סמטת רחוב המוקפת קירות משלשה צדדים, ותיקנו חכמים לעשות לה לחי או קורה בצד הפתוח לרשות הרבים כדי שתיחשב לרשות היחיד (ראה לקמן יז,א–ב). וכשאין לה לחי או קורה נחשבת ככרמלית.
<b>כָּל אֵלּוּ כַּרְמְלִית הֵן</b>. למרות שאינם מוקפים לגמרי, מכל מקום מכיוון שאינם מקום רבים אינם בכלל רשות הרבים.
<h3> ה</h3>
<b>אֲבָל כָּל הָעֹמֶק הַמָּלֵא מַיִם הֲרֵי הוּא כְּקַרְקַע עָבָה</b>. דינו ככרמלית עצמה, ואינו בכלל האוויר שעל פני הכרמלית.
<h3> ו</h3>
<b>בּוֹר שֶׁבַּכַּרְמְלִית הֲרֵי הוּא כַּרְמְלִית אֲפִלּוּ עָמֹק מֵאָה אַמָּה אִם אֵין בּוֹ אַרְבָּעָה</b>. ואינו נידון כמקום פטור אף שאין בו ארבעה, שאין דין מקום פטור אלא ברשות הרבים (ויש שגרסו כאן "אפילו עמוק מאה אמה ורחב מאה אמה", והסבירו באופנים שונים — ראה ראב"ד ור"י קאפח).
<b>אִצְטַבָּה שֶׁבֵּין הָעַמּוּדִים</b>. שטח מוגבה שנמצא בין שורות עמודי הרחוב, ומניחים עליו סחורה.
<b>וְצִדֵּי רְשׁוּת הָרַבִּים</b>. השטח הסמוך לבתים, שאין הרבים הולכים שם.
<b>אֲבָל בֵּין הָעַמּוּדִים</b>. במקום שאינו מוגבה.
<b>דּוֹרְסִין</b>. דורכים.
<h3> ז</h3>
<b>שֶׁכָּל פָּחוֹת מִשְּׁלֹשָׁה הֲרֵי הוּא כָּאָרֶץ</b>. ודינו כרשות הרבים.
<b>וּבַרְקָנִים</b>. סוג של קוצים.
<b>הֲרֵי הֵן מְקוֹם פְּטוֹר</b>. ואינם בטלים לרשות הרבים.
<b>פָּחוֹת שְׂעוֹרָה</b>. כלומר מידה זעומה.
<h3> ח</h3>
<b>מְצֻמְצָמוֹת</b>. בדיוק.
<b>מְכַתְּפִין עָלָיו</b>. משתמשים בו לסייע להם בתיקון משאם, ולכן דינו כרשות הרבים.
<h3> ט</h3>
<b>עַד שֶׁיַּעֲשֶׂה לוֹ סֻלָּם קָבוּעַ לְהַתִּירוֹ</b>. שנמצא הגג מיוחד לשימושו של בעל הבית.
<b>נָעַץ בְּגָבְהוֹ יָתֵד כָּל שֶׁהוּא</b>. תקע בצד אורכו של העמוד יתד באורך כלשהו.
<b>אֲפִלּוּ אֵינָהּ גְּבוֹהָה שְׁלֹשָׁה... הֲרֵי זֶה מְמַעֲטוֹ וְנַעֲשֶׂה כַּרְמְלִית</b>. מכיוון שהיתד ראויה לשימוש הרבים, נחשב אותו חלק שבין היתד לקרקע לחלק מרשות הרבים, ומודדים את גובה העמוד רק מן היתד ומעלה.
<h3> י</h3>
<b>חוֹרֵי רְשׁוּת הַיָּחִיד הֲרֵי הֵן כִּרְשׁוּת הַיָּחִיד</b>. חור בקיר, הפתוח כלפי רשות היחיד.
<b>הֲרֵי הוּא כָּאָרֶץ</b>. ודינו כרשות הרבים.
<h3> יא</h3>
<b>מֻתָּר לְטַלְטֵל בְּכֻלָּן</b>. בלא הגבלת מרחק כלשהו.
<b>מִדִּבְרֵיהֶם</b>. מדברי חכמים.
<b>כְּגוֹן שֶׁהֶעֱבִיר קוֹץ בַּכַּרְמְלִית... הֲרֵי זֶה מֻתָּר</b>. שאף שחייבים על מלאכה שאין צריך לגופה (לעיל א,ז), במקרים של איסורי שבות כשיש בדבר צורך גדול, לא גזרו חכמים אם עושה באופן שאינו צריך לגוף המלאכה (ראה גם לקמן טו,כב; לעיקרון זה ראה לעיל יב,ב).
<h3> יב</h3>
<b>וּמוֹצִיאִין לוֹ</b>. אל מקום פטור.
<h3> טו</h3>
<b>הָיָה עוֹמֵד בִּמְקוֹם פְּטוֹר וְנָטַל חֵפֶץ... פָּטוּר</b>. מכיוון שהעביר דרך המקום שבו הוא עומד, החפץ נחשב כאילו נח באותה רשות בשעה שעבר שם, ואין זו העברה רציפה מרשות לרשות.
<h3> טז</h3>
<b>וְאֵין בְּעִקָּרוֹ אַרְבָּעָה וְאֵין בְּגֹבַהּ הַקָּצָר שֶׁלּוֹ שְׁלֹשָׁה</b>. חלקו התחתון של העמוד צר ואין בו ריבוע של ארבעה טפחים
<b>,</b>. אך חלק זה נמוך משלושה טפחים.
<b>תֵּל הַמִּתְלַקֵּט</b>. תל העשוי כמדרון, ויש בו גובה עשרה טפחים במשך אורך של עד ארבע אמות.
<h3> יז</h3>
<b>שֶׁרְשׁוּת הַיָּחִיד עוֹלָה עַד לָרָקִיעַ</b>. כדלעיל ה"ג, ואינה כרשות הרבים שמגיעה רק עד עשרה טפחים.
<b>אִילָן שֶׁהוּא עוֹמֵד בִּרְשׁוּת הַיָּחִיד</b>. שגזעו נטוע ברשות היחיד.
<b>וְנוֹפוֹ</b>. ענפיו.
<b>שֶׁאֵין הַנּוֹף הוֹלֵךְ אַחַר הָעִקָּר</b>. ואינו נחשב כמצוי ברשות היחיד.
<h3> יח</h3>
<b>טְרַסְקָל</b>. כלי קיבול רחב.
<b>שֶׁאֵין רְשׁוּת הָרַבִּים אֶלָּא עַד עֲשָׂרָה</b>. והמדובר שגובה הטרסקל מעל עשרה טפחים.
<b>כְּזוֹרֵק בָּאֲוִיר</b>. שהוא מקום פטור.
<b>וְנָח בְּחוֹר כָּל שֶׁהוּא פָּטוּר</b>. שאף הוא מקום פטור.
<h3> יט</h3>
<b>כְּשֶׁהוּא עוֹמֵד</b>. ניצב זקוף.
<b>שֶׁהֲרֵי מִקְצָתוֹ בִּמְקוֹם פְּטוֹר</b>. קצה הרומח נמצא למעלה מעשרה טפחים.
<b>וְנִמְצָא כְּמוֹצִיא מֵרְשׁוּת הַיָּחִיד לִרְשׁוּת הַיָּחִיד</b>. שהמקום שבו נח הכלי נעשה רשות היחיד.
<h3> כ</h3>
<b>וְעָקַר חֻלְיָה מִקַּרְקָעִיתוֹ וְהִשְׁלִימוֹ לַעֲשָׂרָה</b>. הוציא אבן מתחתיתו של הבור ובכך השלים את שיעורו להיות רשות היחיד, ולאחר מכן השליך את החוליה לרשות הרבים.
<b>בָּאִין כְּאַחַת</b>. מתרחשים בו זמנית.
<b>פָּטוּר מִפְּנֵי שֶׁלֹּא הָיְתָה הַמְּחִצָּה עֲשָׂרָה בַּתְּחִלָּה</b>. ואין כאן עקירה של חיוב.
<b>הַנָּחַת הַחֵפֶץ וְסִלּוּק הַמְּחִצָּה בָּאִין כְּאַחַת</b>. ואין כאן הנחה של חיוב.
<h3> כא</h3>
<b>דַּף</b>. לוח.
<b>וְנָח עַל גַּבֵּי יְתֵדוֹת</b>. שהיו גבוהות עשרה טפחים, וכתוצאה מכך נוצר משטח שגבוה עשרה ורחב ארבעה טפחים.
<b>אֲפִלּוּ הָיָה כְּלִי עַל גַּבֵּי הַדַּף פָּטוּר וכו'</b>. שאף נחיתת החפץ התרחשה בזמן הפיכת המקום לרשות היחיד.
<h3> כב</h3>
<b>וְנַעֲשָׂה כָּל מָקוֹם מֵהֶן פָּחוֹת מֵאַרְבָּעָה עַל אַרְבָּעָה</b>. וכבר אין בו שיעור רשות היחיד.
<h3> כג</h3>
<b>שֶׁאֵין הַמַּיִם מְבַטְּלִין הַמְּחִצּוֹת</b>. ואינם כחול או מחצלת שנחשבים לחלק מהבור ויכולים לשנות את מידותיו.
<b>הָיָה מָלֵא פֵּרוֹת וְזָרַק לְתוֹכוֹ פָּטוּר שֶׁהֲרֵי מִעֲטוּ הַפֵּרוֹת אֶת שִׁעוּרוֹ</b>. ואין בו עומק עשרה טפחים.
<h3> כד</h3>
<b>רְקַק מַיִם</b>. שלולית.
<b>וְרַבִּים מְהַלְּכִין בּוֹ</b>. בני רשות הרבים עוברים בתוכו.
<b>בֵּין שֶׁהָיָה רָחָב אֲפִלּוּ אַרְבַּע אַמּוֹת</b>. ויש אנשים שמקיפים מסביבו.
<b>בֵּין שֶׁלֹּא הָיָה בְּרָחְבּוֹ אַרְבָּעָה טְפָחִים וכו'</b>. ומשום כך רבים פוסעים מעליו.
<b>הוֹאִיל וְאֵין בְּעָמְקוֹ עֲשָׂרָה הֲרֵי הוּא רְשׁוּת הָרַבִּים</b>. שרק אם עמוק עשרה טפחים הוא חולק רשות לעצמו.
<b>וְהוּא שֶׁיֵּשׁ בְּרָחְבּוֹ אַרְבָּעָה טְפָחִים</b>. ואם אין בו ארבעה טפחים דינו כמקום פטור.
<h2>פרק טו</h2>
<h3> א</h3>
<b>עוֹמֵד אָדָם בִּרְשׁוּת הָרַבִּים וּמְטַלְטֵל בִּרְשׁוּת הַיָּחִיד כֻּלָּהּ</b>. מטלטל חפצים המצויים ברשות היחיד.
<b>וְאִם הוֹצִיא פָּטוּר מִפְּנֵי שֶׁהוּא בִּרְשׁוּת אַחֶרֶת</b>. שכן ידו הפשוטה לרשות הרבים נחשבת למקום פטור, לכן כאשר מטלטל באמצעותה חפץ ארבע אמות ברשות הרבים נחשב כמעביר את החפץ דרך מקום פטור (יד"פ).
<b>וְכֵן עוֹמֵד אָדָם בִּרְשׁוּת הַיָּחִיד וּפוֹתֵחַ בִּרְשׁוּת הָרַבִּים</b>. יכול לפתוח דלת ברשות הרבים בעזרת מפתח המונח שם.
<b>אוֹבְסִין אוֹתָהּ</b>. תוחבים לגרונה אוכל, מכיוון שאינו מוציא לרשות הרבים.
<b>וּבַגָּמָל עַד שֶׁיְּהֵא רֹאשׁוֹ וְרֻבּוֹ בִּפְנִים הוֹאִיל וְצַוָּארוֹ אָרֹךְ</b>. ובאופן זה גם אם יתחב את האוכל לעומק גרונו, יהיה עדיין בפנים.
<h3> ב</h3>
<b>וְיִשְׁתֶּה בִּרְשׁוּת הָרַבִּים</b>. ישתה מכלי שנמצא ברשות הרבים.
<b>גְּזֵרָה שֶׁמָּא יוֹצִיאֵם</b>. יביאם לרשות שהוא עומד בה.
<b>אוֹ שֶׁהָיָה הַבּוֹר בְּכַרְמְלִית וכו'</b>. מכיון שהוצאה מכרמלית אינה אסורה אלא מדרבנן, לא גזרו בה הרחקה.
<h3> ג</h3>
<b>וְקוֹלֵט מִן הָאֲוִיר מִן הַמַּיִם הַמְקַלְּחִין מִן הַצִּנּוֹר אוֹ מִן הַכֹּתֶל</b>. מקבל מן האוויר בידו מים שנשפכים ממרזב שבולט החוצה או שמתנקזים ונשפכים מעל גבי הקיר.
<b>וּבִלְבַד שֶׁלֹּא יִגַּע בַּצִּנּוֹר אוֹ בַּכֹּתֶל וְיִקְלֹט מֵעַל גַּבָּן</b>. שלא יניח את ידו על גבי המרזב כדי שתתמלא מים שאז נמצא עוקר את המים מעל גבי המרזב (פה"מ עירובין י,ו).
<b>בְּפָחוֹת מִשְּׁלֹשָׁה סָמוּךְ לַגַּג הֲרֵי זֶה אָסוּר</b>. שאז דינו של הצינור כגג שהוא רשות היחיד (אבל אם הוא מרוחק יותר משלושה טפחים דינו כמקום פטור).
<b>וְכֵן אִם הָיָה בַּצִּנּוֹר אַרְבָּעָה עַל אַרְבָּעָה</b>. שאז נחשב הצינור כרשות בפני עצמה, ואסור להוציא ממנו לרשות הרבים.
<b>מִפְּנֵי שֶׁלֹּא נָחוּ הַמַּיִם אֶלָּא הֲרֵי הֵן נִזְחָלִין וְהוֹלְכִין</b>. ומכיוון שלא נחו אין בהם עקירה.
<h3> ד</h3>
<b>זִיז שֶׁלִּפְנֵי הַחַלּוֹן יוֹצֵא בָּאֲוִיר שֶׁעַל רְשׁוּת הָרַבִּים</b>. משטח בולט היוצא מן הקיר שלפני החלון, מעל רשות הרבים.
<b>לְפִיכָךְ מֻתָּר לְהִשְׁתַּמֵּשׁ בְּכָל הַכֹּתֶל</b>. להעביר מרשות היחיד אל זיזים הנמצאים בקיר לכל גובהו.
<b>עַד עֲשָׂרָה טְפָחִים הַתַּחְתּוֹנִים</b>. ששם כבר נחשב לרשות הרבים.
<h3> ה</h3>
<b>מִפְּנֵי שֶׁהוּא רְשׁוּת בִּפְנֵי עַצְמוֹ</b>. שנועד לשימוש בעלי החלון (ומשום שיש בו שיעור מקום חשוב, אינו בטל לחלון שלידו).
<b>וְהַזִּיז שֶׁתַּחְתָּיו רְשׁוּת אַחֶרֶת</b>. שראוי לשימושם של המהלכים ברשות הרבים.
<b>וְאָסְרוּ זֶה עַל זֶה שֶׁאֵין שְׁתֵּי רְשֻׁיּוֹת מִשְׁתַּמְּשׁוֹת בִּרְשׁוּת אַחַת</b>. בדומה לבתים של שני אנשים האוסרים זה על זה טלטול בחצר המשותפת (הלכות עירובין א,א-ב; וראה יד"פ).
<h3> ו</h3>
<b>אֵין בָּעֶלְיוֹן אַרְבָּעָה וכו'</b>. שאין בהם שיעור רשות.
<b>אֵינוֹ מִשְׁתַּמֵּשׁ בָּעֶלְיוֹן אֶלָּא כְּנֶגֶד חַלּוֹנוֹ בִּלְבַד וכו'</b>. ששטח זה של הזיז נחשב לחלק מהחלון. אבל שאר הזיז נאסר בשל הזיז שמתחתיו.
<h3> ח</h3>
<b>זוֹרֵק מִזּוֹ לָזוֹ לְמַעְלָה מֵעֲשָׂרָה</b>. שלמעלה מעשרה הוא מקום פטור, ואינו עובר דרך אוויר רשות הרבים.
<b>וְהוּא שֶׁיִּהְיוּ שְׁנֵיהֶם שֶׁלּוֹ אוֹ שֶׁיִּהְיֶה בֵּינֵיהֶן עֵרוּב</b>. שאסור לטלטל מרשות היחיד של אחד לשל אחר בלא עירוב (הלכות עירובין א,ב).
<b>וַאֲפִלּוּ בְּגָדִים וּכְלֵי מַתָּכוֹת מֻתָּר לִזְרֹק</b>. אף שאינם שבירים, מכיוון שהבתים שווים בגובהם ואין חשש שייפלו.
<b>וְלֹא הָיוּ בְּשָׁוֶה</b>. לא היו באותו גובה.
<h3> ט</h3>
<b>בּוֹר בִּרְשׁוּת הָרַבִּים וְחַלּוֹן עַל גַּבָּיו</b>. ורוצה למלא מים מן הבור דרך החלון.
<b>וְחֻלְיָתוֹ</b>. שפת הבור.
<b>הַבּוֹר וְחֻלְיָתוֹ מִצְטָרְפִין לַעֲשָׂרָה</b>. אף אם אין החוליה עצמה גבוהה עשרה, עומק הבור משלימה להיות רשות היחיד.
<b>שֶׁאֵין אָדָם יָכוֹל לַעֲבֹר שָׁם</b>. ובמקרה כזה אין לאותו המרווח דין רשות הרבים, ויכול להעביר דרכו.
<b>אֲבָל אִם הָיָה מֻפְלָג</b>. המרווח היה גדול מארבעה טפחים.
<b>אֵין מְמַלְּאִין מִמֶּנּוּ</b>. שנמצא מעביר את הדלי מרשות היחיד לרשות היחיד דרך רשות הרבים.
<b>שֶׁנִּמְצָא הַדְּלִי כְּשֶׁיָּצָא מִן הַחֻלְיָה יָצָא לִמְקוֹם פְּטוֹר</b>. שכן רשות הרבים תופסת עד גובה עשרה טפחים, ונמצא שהדלי לא עבר כלל באוויר רשות הרבים.
<h3> י</h3>
<b>גְּבוֹהָה עֲשָׂרָה</b>. ודינה כרשות היחיד.
<b>שֶׁאֵין דַּרְכָּהּ לְהִתְפַּנּוֹת</b>. שלא רגילים לפנות אותה משם.
<b>שֶׁמָּא תִּתְפַּנֶּה</b>. שבעליה עלול לפנות את המקום, ויהפוך להיות רשות הרבים.
<h3> יא</h3>
<b>אַמַּת הַמַּיִם שֶׁהִיא עוֹבֶרֶת בֶּחָצֵר</b>. מרשות הרבים.
<b>אִם יֵשׁ בְּגָבְהָהּ עֲשָׂרָה... אֵין מְמַלְּאִין מִמֶּנָּה בְּשַׁבָּת</b>. שנחשבת רשות לעצמה, ואינה מחוברת לרשות היחיד.
<b>אֶלָּא אִם כֵּן עָשׂוּ לָהּ מְחִצָּה גְּבוֹהָה עֲשָׂרָה טְפָחִים בַּכְּנִיסָה וּבַיְצִיאָה</b>. מחיצה שתגיע אל תוך המים (לקמן הי"ג), ובכך האמה מובדלת מרשות הרבים ומחוברת לחצר.
<b>וְאִם אֵין בְּגָבְהָהּ עֲשָׂרָה אוֹ שֶׁאֵין בְּרָחְבָּהּ אַרְבָּעָה מְמַלְּאִין מִמֶּנָּה בְּלֹא מְחִצָּה</b>. שאינה נחשבת למקום נפרד אלא לחלק מן החצר.
<h3> יב</h3>
<b>הָיָה בְּרָחְבָּהּ יָתֵר מֵעֶשֶׂר אַמּוֹת</b>. שהייתה אמת המים רחבה כל כך.
<b>שֶׁכָּל יָתֵר עַל עֶשֶׂר פִּרְצָה הִיא וּמַפְסֶדֶת הַמְּחִצּוֹת</b>. מרווח הרחב מעשר אמות אינו נחשב כפתח אלא כפרצה, ומשמעות הדבר היא שאין המקום נחשב למוקף במחיצות, ואין המים נחשבים למצויים ברשות היחיד.
<b>פַּס מִכָּאן וּפַס מִכָּאן וכו'</b>. שאריות כלשהן של קיר משני הצדדים, או קיר ברוחב ארבעה טפחים מצד אחד.
<b>וְאֵין אָסוּר אֶלָּא לְמַלֹּאת מִן הָאַמָּה בִּלְבַד</b>. שאין אותם הפסים מועילים בה.
<b>שֶׁהֲרֵי נִפְרְצָה חָצֵר לַיָּם שֶׁהוּא כַּרְמְלִית</b>. שאין כל קיר ביניהן, ואסור לטלטל בחצר.
<h3> יג</h3>
<b>צָרִיךְ שֶׁיְּהֵא טֶפַח מִן הַמְּחִצָּה יוֹרֵד בְּתוֹךְ הַמַּיִם</b>. הטפח התחתון שקוע במים.
<b>צָרִיךְ שֶׁיְּהֵא טֶפַח מִמֶּנָּה יוֹצֵא לְמַעְלָה מִן הַמַּיִם</b>. בולט מעל פני המים.
<b>כְּדֵי שֶׁיְּהוּ הַמַּיִם שֶׁבֶּחָצֵר מֻבְדָּלִין</b>. שיהיה ניכר שמחיצה זו נועדה להפרדת המים שברשות היחיד.
<b>וְלֹא הִתִּירוּ מְחִצָּה תְּלוּיָה אֶלָּא בַּמַּיִם בִּלְבַד</b>. שבמקרים אחרים המחיצה צריכה להגיע עד סמוך לקרקע.
<b>מִפְּנֵי שֶׁאִסּוּר הַטִּלְטוּל בַּמַּים מִדִּבְרֵיהֶם</b>. שאינם רשות הרבים, אלא כרמלית או רשות היחיד.
<h3> יד</h3>
<b>אַמַּת הַמַּיִם הָעוֹבֶרֶת בֵּין הַחֲצֵרוֹת</b>. בין הכתלים החיצוניים של החצרות, וחלונות פתוחים אליה מן החצרות.
<b>אִם אֵין בָּהּ כַּשִּׁעוּר</b>. רוחב ארבעה וגובה עשרה
<b>,</b>. שאז נחשבת כמקום בפני עצמה ואסור למלא ממנה (כדלעיל הי"א).
<b>מְשַׁלְשְׁלִין דְּלִי מִן הַחַלּוֹנוֹת וּמְמַלְּאִין מִמֶּנָּה בְּשַׁבָּת</b>. שאמת המים נחשבת שייכת לחצרות שלידה.
<b>אֲבָל אִם הָיְתָה מֻפְלֶגֶת מִן הַכֹּתֶל שְׁלֹשָׁה אֵין מְמַלְּאִין מִמֶּנָּה</b>. אם יש בין האמה לכתלים מרחק של יותר משלושה טפחים, דינה כרשות אחרת ואינה חלק מהחצרות.
<b>הָיוּ פַּסִּין יוֹצְאִין מִן הַכְּתָלִים מִכָּאן וּמִכָּאן</b>. מעין קירות קטנים משני צדי החלון.
<b>שֶׁנִּמְצֵאת הָאַמָּה כְּאִלּוּ הִיא עוֹבֶרֶת בְּתוֹךְ הֶחָצֵר</b>. כאילו קיים שטח המתוחם על ידי הפסים.
<h3> טו</h3>
<b>כְּצוּצְרָה</b>. מרפסת.
<b>וְחַלּוֹן בְּתוֹכָהּ עַל גַּבֵּי הַמַּיִם</b>. יש ברצפתה חור, ודרכו שואבים מים מן הים.
<b>אֶלָּא אִם כֵּן עָשׂוּ מְחִצָּה... עַל גַּבֵּי הַמַּיִם כְּנֶגֶד הַחַלּוֹן שֶׁבַּכְּצוּצְרָה</b>. מחיצה שיוצרת היקף על המים ממול לחור שבמרפסת, ואז נחשב כשואב מרשות היחיד לרשות היחיד.
<b>אוֹ תִּהְיֶה הַמְּחִצָּה יוֹרֶדֶת מִן הַכְּצוּצְרָה כְּנֶגֶד הַמַּיִם</b>. מחיצה באורך עשרה טפחים המשתלשלת מן המרפסת ולמטה, ונחשב כאילו מגיעה עד למים.
<b>כָּךְ שׁוֹפְכִין מִמֶּנָּה עַל הַיָּם שֶׁהֲרֵי עַל הַכַּרְמְלִית הֵן שׁוֹפְכִין</b>. ולכן התירו אף אם המים נשפכים או זורמים אל מחוץ למחיצות, שאין זו אלא כרמלית (מ"מ).
<h3> טז</h3>
<b>מִפְּנֵי שֶׁהֵן יוֹצְאִין לִרְשׁוּת הָרַבִּים בִּמְהֵרָה</b>. ונמצא שזרמו לרשות הרבים מכוחו (פה"מ עירובין ח,ט).
<b>וְצָרִיךְ לִבְנוֹת עָלֶיהָ כִּפָּה מִבַּחוּץ וכו'</b>. אם חפר ברשות הרבים צריך לכסות את העוקה, שאם לא כן ייראה כשופך לרשות הרבים.
<b>וְהָאַכְסַדְרָה</b>. שטח מקורה שלפני הבתים.
<h3> יז</h3>
<b>מְלֹאָהּ</b>. אותה כמות שהיא מכילה.
<b>בִּימוֹת הַגְּשָׁמִים שֶׁהַחֲצֵרוֹת מִתְקַלְקְלוֹת</b>. ומכיוון שממילא מלאות בבוץ ממי הגשמים, אין השופך מים בחצר מכוון שיזרמו אל מחוץ לחצר.
<b>וּסְתָם צִנּוֹרוֹת מְקַלְּחִין</b>. המרזבים שופכים מי גשמים לרשות הרבים.
<b>אֲבָל בִּימוֹת הַחַמָּה</b>. שיש לחשוד שאדם אינו רוצה לשפוך מים בתוך חצרו, וכן אין הצינורות שופכים מים תדיר.
<b>אִם הָיְתָה מַחֲזֶקֶת סָאתַיִם אֵין שׁוֹפְכִין לָהּ אֶלָּא סָאתַיִם</b>. שלא יצאו המים מכוחו לרשות הרבים.
<h3> יח</h3>
<b>בִּיב</b>. תעלת מים.
<b>נִזְחָלִין</b>. זורמים.
<b>צִנּוֹר</b>. מרזב.
<b>שׁוֹפֵךְ חוּץ לַבִּיב וְהֵן יוֹרְדִין לַבִּיב</b>. ובאופן זה המים מתנקזים מעצמם לצינור ואינם זורמים אל רשות הרבים מכוחו במישרין.
<h3> יט</h3>
<b>בַּמֶּה דְּבָרִים אֲמוּרִים</b>. שאסור לשפוך על פי הביב.
<b>בִּימוֹת הַחַמָּה</b>. שנראה כשופך לרשות הרבים.
<b>שֶׁסְּתָם צִנּוֹרוֹת מְקַלְּחִין הֵן</b>. ואין חושדים שאדם שפכם.
<b>וְאָדָם רוֹצֶה שֶׁיִּבָּלְעוּ הַמַּיִם בִּמְקוֹמָן</b>. שהחצר מקולקלת ממילא ממי הגשמים, ולפיכך אין לו עניין שיצאו המים מן החצר (כדלעיל הי"ז).
<b>לְפִיכָךְ מֻתָּר לִשְׁפֹּךְ עַל כֹּתֶל הַסְּפִינָה וְהֵן יוֹרְדִין לַיָּם</b>. שהספינה רשות היחיד והים הוא כרמלית, ואם שופך על דופן הספינה יורדים המים מכוחו לים.
<h3> כ</h3>
<b>לֹא יְמַלֵּא מִן הַסְּפִינָה</b>. מן הים אל הספינה, שהיא רשות היחיד.
<b>מָקוֹם אַרְבָּעָה עַל אַרְבָּעָה יוֹצֵא מִן הַסְּפִינָה עַל הַיָּם</b>. שטח בולט מחוץ לדפנות הספינה ברוחב ארבעה טפחים, וממלא דרך שם.
<b>בְּשֶׁהָיָה בְּתוֹךְ עֲשָׂרָה</b>. שהספינה אינה גבוהה מהים יותר מעשרה טפחים.
<b>מוֹצִיא זִיז כָּל שֶׁהוּא וּמְמַלֵּא</b>. ואין צורך במקום ארבעה.
<b>שֶׁהֲרֵי דֶּרֶךְ מְקוֹם פְּטוֹר מְמַלֵּא</b>. מעל גובה עשרה טפחים בכרמלית (ראה לעיל יד,ה).
<b>וְאֵינוֹ צָרִיךְ לְזִיז זֶה אֶלָּא מִשּׁוּם הֶכֵּר</b>. סימן, שהרי במקרה כזה כל מה שמכניס אל הספינה עובר דרך מקום פטור, אף בלא הזיז.
<h3> כא</h3>
<b>הַקּוֹרֵא בַּסֵּפֶר</b>. ספר מכתבי הקודש, העשוי כמגילה.
<b>וְנִתְגַּלְגֵּל</b>. חלקו נשמט ממנו והלאה.
<b>הוֹפְכוֹ עַל הַכְּתָב וּמַנִּיחוֹ</b>. לא יחזירנו אליו, אלא הופך את הספר במקומו כלפי הקרקע כדי שלא יהיה מונח בביזיון.
<b>וְיַעֲבִירֶנּוּ אַרְבַּע אַמּוֹת</b>. ברשות הרבים.
<b>נִתְגַּלְגֵּל לְתוֹךְ אַרְבַּע אַמּוֹת גּוֹלְלוֹ אֶצְלוֹ</b>. שאף אם יישמט כולו ויעבירנו, אין כאן אלא העברה לכרמלית, שהיא אסורה מדברי חכמים.
<h3> כב</h3>
<b>מוֹלִיכוֹ פָּחוֹת פָּחוֹת מֵאַרְבַּע אַמּוֹת</b>. שאינו חייב על טלטול באופן זה (ראה לעיל יג,י).
<b>וְאִם הָיָה בְּכַרְמְלִית מוֹלִיכוֹ כְּדַרְכּוֹ</b>. שלא גזרו איסור בהעברת ארבע אמות בכרמלית בכגון זה (ראה גם לעיל יד,יא).
<b>מוֹצִיאִין אוֹתוֹ מֵרְשׁוּת הַיָּחִיד לְכַרְמְלִית</b>. שלא גזרו חכמים איסור הוצאה לכרמלית בכגון זה (ראה גם לקמן כו,כג).
<h2>פרק טז</h2>
<h3> א</h3>
<b>מָקוֹם שֶׁלֹּא הֻקַּף לְדִירָה אֶלָּא שֶׁיִּהְיֶה תַּשְׁמִישׁוֹ לַאֲוִיר</b>. שטח שגודר לשם שימוש בחללו ולא לשם מגורים.
<b>וְאֵין מְטַלְטְלִין בְּכֻלּוֹ וכו'</b>. למרות שהוא מוגדר כרשות היחיד מבחינת המחיצות, הגבילו את הטלטול בתוכו.
<b>בֵּית סָאתַיִם</b>. שיעורו יתבאר לקמן ה"ג.
<h3> ב</h3>
<b>וְכֵן עַמּוּד וכו'</b>. שהרי מחיצותיו לא נעשו לדירה.
<b>סֶלַע שֶׁבַּיָּם</b>. סלע שבולט מהים.
<b>שֶׁהַכֹּל כַּרְמְלִית</b>. הסלע הוא כרמלית מכיוון שאין בו עשרה טפחים, וגם הים הוא כרמלית, כדלעיל יד,ד.
<b>הוֹאִיל וּמֻתָּר לְטַלְטֵל בְּכֻלּוֹ</b>. מכיוון שדנים בו כרשות היחיד גמורה.
<h3> ג</h3>
<b>בְּשִׁבּוּרוֹ</b>. בשטחו.
<b>חֲמֵשֶׁת אֲלָפִים אַמָּה</b>. כ־1,150 מ"ר.
<b>שֶׁהָיָה מְרֻבָּע שֶׁהוּא שִׁבְעִים וְשִׁירַיִם</b>. ריבוע שאורך כל צלע שלו שבעים אמה ושני שליש אמה.
<h3> ד</h3>
<b>שֶׁיֵּשׁ בּוֹ בֵּית סָאתַיִם</b>. בדיוק.
<b>שֶׁלֹּא עָשׂוּ בֵּית סָאתַיִם שֶׁתַּשְׁמִישׁוֹ לַאֲוִיר בִּשְׁאָר הַחֲצֵרוֹת אֶלָּא מֵחֲצַר הַמִּשְׁכָּן</b>. היתר טלטול בחצרות שיש בהן בית סאתיים ולא הוקפו לדירה ('שתשמישו לאויר') נלמד מחצר המשכן, ולכן לא הותר הטלטול בהן אם חרגה צורתן מזו של חצר המשכן.
<h3> ה</h3>
<b>אִם פָּרַץ בּוֹ פִּרְצָה יָתֵר עַל עֶשֶׂר אַמּוֹת וכו'</b>. שפרצה כזו פוסלת את המחיצה (לעיל טו,יב), ולכן נחשב כאילו גדר את הכל לשם דירה.
<b>וַאֲפִלּוּ פָּרַץ אַמָּה וּגְדָרָהּ... מֻתָּר לְטַלְטֵל בְּכֻלּוֹ</b>. שאין צורך שיפרוץ ויגדור עשר אמות בבת אחת.
<h3> ו</h3>
<b>אִם נִזְרַע רֻבּוֹ הֲרֵי הוּא כְּגִנָּה</b>. משום אופי השימוש בו נחשב המקום כולו לגינה שאינה מקום דירה, אף שהוקף לשם דירה.
<b>נִטַּע רֻבּוֹ הֲרֵי הוּא כֶּחָצֵרֹ</b>. שדרכם של עצים להימצא אף במקום דירת אנשים, ואינו כגינה.
<b>וְאִם אֵינָן רְאוּיִין אֵין מְטַלְטְלִין בּוֹ אֶלָּא בְּאַרְבַּע אַמּוֹת</b>. שאין משתמשים באותו השטח, ולא נחשב למקום דירה.
<h3> ז</h3>
<b>וְקֵרוּ בּוֹ בֵּית סְאָה</b>. בנו תקרה על גבי שטח של בית סאה.
<b>שֶׁפִּי תִּקְרָה יוֹרֵד וְסוֹתֵם</b>. קצה התקרה נחשב כאילו יורד ויוצר מחיצה תחתיו, ואז השטח מחולק לשניים. ומכיוון שאין בכל אחד מהם יותר מבית סאתיים, מותר לטלטל בהם (ליישום נוסף של דין 'פי תקרה', ראה לקמן יז,לה).
<b>נִפְרַץ בִּמְלֹאוֹ לֶחָצֵר וְנִפְרְצָה חָצֵר כְּנֶגְדּוֹ</b>. מקום המוקף מחיצות שלא הוקף לדירה שיש בו יותר מבית סאתיים, ויש לו דופן משותפת עם חצר, ודופן זו נפרצה כך שאין שיירי כותל העשויים לשמש כמעין מחיצה ביניהם.
<b>וְהַקַּרְפֵּף</b>. כינוי למקום המוקף מחיצות (פה"מ עירובין ב,ג), וכאן הכוונה למקום שלא הוקף לדירה.
<b>אָסוּר כְּשֶׁהָיָה שֶׁאֵין אֲוִיר הֶחָצֵר מַתִּירוֹ</b>. שלא נעשו כמקום אחד שהוקף לדירה, אף ששני החללים מחוברים.
<h3> ח</h3>
<b>לְמַעֲטוֹ בְּאִילָנוֹת</b>. להקטין את השטח על ידי נטיעת אילנות.
<b>שֶׁכָּל פָּחוֹת מִשְּׁלֹשָׁה כְּלָבוּד הוּא</b>. כמחובר, ולפיכך בטל לכותל.
<b>וְכֵן אִם הִרְחִיק מִן הַכֹּתֶל שְׁלֹשָׁה וְעָשָׂה מְחִצָּה מִעֵט</b>. אם הוסיף מחיצה במרחק שלושה טפחים מהכותל, וצמצם בכך את שטח הקרפף.
<b>פָּחוֹת מִשְּׁלֹשָׁה לֹא עָשָׂה כְּלוּם</b>. שנחשב כלבוד לכותל הישן.
<h3> ט</h3>
<b>אַף עַל פִּי שֶׁאֵינוֹ יָכוֹל לַעֲמֹד בִּפְנֵי עַצְמוֹ</b>. אף שאין הטיט עבה ויציב בכדי לעמוד בעצמו, אלא נסמך על הכותל.
<b>הֲרֵי זֶה מִעוּט</b>. שהוא כמחיצה חדשה ומבטל את המחיצה הקודמת (ראה פירוש קדמון ממצרים המובא בסוף מהדורת פרנקל).
<b>עָשָׂה מְחִצָּה עַל שְׂפַת הַתֵּל</b>. על המקום המוגבה המשמש כמחיצתו של הקרפף, בנה מחיצה כדי להחשיבו כמוקף לדירה.
<b>שֶׁהָעוֹשֶׂה מְחִצָּה עַל גַּבֵּי מְחִצָּה אֵינוֹ מוֹעִיל</b>. שאינה כמחיצה חדשה, אלא כתוספת למחיצה הישנה.
<b>נִבְלְעָה מְחִצָּה הַתַּחְתּוֹנָה וַהֲרֵי הָעֶלְיוֹנָה קַיֶּמֶת וכו'</b>. מחיצה שנבנתה על מחיצה אחרת שלא הוקפה לדירה, ושקעה המחיצה התחתונה ונותרה העליונה שנבנתה לשם דירה, נחשבת למחיצה עצמאית ומתירה.
<h3> י</h3>
<b>רְחָבָה שֶׁאֲחוֹרֵי בָּתִּים</b>. שהיא שטח שמניחים בו דברים, אך אין משתמשים בו שימוש קבוע כבחצר.
<b>וְאִם פָּתַח הַפֶּתַח לְשָׁם וְאַחַר כָּךְ הִקִּיפָהּ הֲרֵי זוֹ כְּמֻקֶּפֶת לְדִירָה</b>. שאז נחשב כאילו הקיפה לשם הבית, ולא לשם שמירה בלבד.
<h3> יא</h3>
<b>רְחָבָה</b>. שלא הוקפה לדירה, כדלעיל בהלכה הקודמת.
<b>הַפְּתוּחָה לַמְּדִינָה מִצַּד אֶחָד</b>. לרחוב העיר, המוקפת מחיצות.
<b>וּמִצַּד אֶחָד פְּתוּחָה לִשְׁבִיל הַמַּגִּיעַ לַנָּהָר</b>. שביל המגודר משני צדדיו, שסופו בנהר שגדתו מהווה מחיצה שלישית. ורוצה להתיר את הרחבה בטלטול על ידי עשיית מחיצה לשם דירה, אך אינו יכול לעשות את המחיצה בצד הפונה לשביל (ראה בבלי עירובין כד,ב).
<b>עוֹשֶׂה לָהּ לֶחִי מִצַּד הַמְּדִינָה וכו'</b>. בונה לחי בפתח הרחבה מצד רחוב העיר. ומתוך שהלחי מתיר את הרחוב בטלטול, ראוי הוא להחשיב את הרחבה כמוקפת לדירה.
<h3> יב</h3>
<b>בַּבִּקְעָה</b>. בשדה
<b>אֵינוֹ מְטַלְטֵל בָּהּ אֶלָּא בְּאַרְבַּע אַמּוֹת</b>. שאין זה נחשב כמקום שהוקף לדירה, אף שהוא גר בתחום המחיצות, משום שאינן מחיצות של קבע.
<b>הֲרֵי הֵן שַׁיָּרָה וּמֻתָּר לָהֶן לְטַלְטֵל בְּכָל צָרְכָּן וכו'</b>. נחשבים כשיירה, שהותר להם להקיף את כל השטח הנצרך לשימושם.
<b>וְאֵין הַקָּטָן מַשְׁלִים לְשַׁיָּרָה</b>. אם אחד מהשלושה הוא קטן, אינם נחשבים לשיירה.
<h3> יג</h3>
<b>שֶׁהַשְּׁבִיתָה הִיא הַגּוֹרֶמֶת לֹא הַדִּיּוּרִין</b>. המצב בכניסת השבת הוא הקובע ולא מספר הדיירים הנוכחי.
<h3> יד</h3>
<b>שְׁלֹשָׁה מְקוֹמוֹת הַמֻּקָּפִין שֶׁלֹּא לְשֵׁם דִּירָה</b>. שקנו בהם שלושה אנשים שביתה, ודינם דומה לדין מי ששבת בבקעה כדלעיל הי"ב (אורה ושמחה).
<b>שְׁנַיִם הַחִיצוֹנִים רְחָבִים וְהָאֶמְצָעִי קָצָר וכו'</b>. שארכם עודף על האמצעי, כך שמצדם נראים כמובדלים ממנו על ידי הקירות (פסים) מכאן ומכאן. אך מצד האמצעי נראה שזה וזה מחוברים אליו.
<b>נַעֲשׂוּ כְּשַׁיָּרָה וְנוֹתְנִין לָהֶן כָּל צָרְכָּן</b>. שמבחינת הקרפף האמצעי השכנים שמשני הצדדים נחשבים כדרים עמו (להלכה דומה ראה הלכות עירובין ג,כד). ומשום שהם שלושה הדרים יחד נחשבים כשיירה, ורשאים לטלטל בכל שטח שנצרך להם.
<b>אֵין נוֹתְנִין לָהֶן כָּל צָרְכָּן אֶלָּא כָּל אֶחָד וְאֶחָד יֵשׁ לוֹ בֵּית סָאתַיִם בִּמְקוֹמוֹ</b>. שאינם נחשבים כשיירה אלא כיחידים.
<b>הָיָה יָחִיד בָּזֶה... נוֹתְנִין לָהֶן כָּל צָרְכָּן</b>. שאף אם ייחשבו כדרים באחד מן הצדדים הרי הם שלושה בכל מקרה.
<h3> טו</h3>
<b>וְכָל מְחִצָּה שֶׁאֵינָהּ עֲשׂוּיָה לְנַחַת</b>. מחיצה שאינה עשויה להיקבע במקום אחד, אלא שמזיזים אותה אחר כך (ר"ח עירובין כו,א).
<b>אֵינָהּ מְחִצָּה</b>. ולכן אסור לטלטל בשטח שבתוכה. וזהו מדברי חכמים, אך מן התורה נחשבת מחיצה והמוציא מתוכה לרשות הרבים חייב (יד"פ).
<b>אֶלָּא לִצְנִיעוּת</b>. להסתיר, ואינה מיועדת לתחוֹם מקום כלשהו.
<b>גִּדּוּר חֲמִשָּׁה וּמְחִצָּה חֲמִשָּׁה</b>. קרקע שמוגבהת חמישה טפחים ומעליה מחיצה בנויה של חמישה טפחים, נחשבות יחד למחיצה שלמה.
<h3> טז</h3>
<b>שֶׁיֵּשׁ בָּהּ פָּרוּץ מְרֻבֶּה עַל הָעוֹמֵד</b>. שרוב ההיקף פרוץ.
<b>פָּרוּץ כָּעוֹמֵד</b>. שווים בשיעורם.
<b>אֲבָל עֶשֶׂר אַמּוֹת הֲרֵי הִיא כְּפֶתַח</b>. ופתח אינו פוסל את המחיצות.
<b>צוּרַת פֶּתַח</b>. יתבאר לקמן הי"ט.
<b>וְהוּא שֶׁלֹּא יִהְיֶה בָּהּ הַפָּרוּץ מְרֻבֶּה</b>. שאף שצורת הפתח מועילה לפרצות שמעל עשר אמות שלא יפסלו את המחיצה, מכל מקום אינה נחשבת למקום סתום ויש עדיין צורך במחיצות גמורות על חצי מן ההיקף (וראה מ"מ שנוטה לומר שלדעת הרמב"ם לפרצה עד עשר מועילה צורת הפתח אפילו בפרוץ מרובה על העומד, וראה עוד ר"י קאפח שפירש את ההלכה באופן אחר).
<h3> יז</h3>
<b>שֶׁכָּל פָּחוֹת מִשְּׁלֹשָׁה הֲרֵי הוּא כְּלָבוּד</b>. מחובר, והמחיצה נחשבת לרצופה.
<h3> יח</h3>
<b>הֲרֵי שֶׁהִקִּיף בְּקָנִים</b>. עשה מחיצה מקנים עומדים ('שתי').
<b>אוֹ שֶׁהִקִּיף בַּחֲבָלִים</b>. מתח חבלים סביב המקום ('ערב').
<b>שְׁתִי בְּלֹא עֵרֶב אוֹ עֵרֶב בְּלֹא שְׁתִי</b>. רק אנכיים או אופקיים.
<b>הֲלָכָה לְמֹשֶׁה מִסִּינַי הֵן</b>. מסורת הלכתית בגדרי מחיצות.
<h3> יט</h3>
<b>הָאֲמוּרָה בְּכָל מָקוֹם</b>. המוזכרת בכל מקום בהלכה.
<b>שְׁנֵי הַלְּחָיַיִם</b>. הקנים העומדים.
<b>אַף עַל פִּי שֶׁאֵינוֹ נוֹגֵעַ בִּשְׁנֵי הַלְּחָיַיִם</b>. אלא מצוי באוויר מעליהם.
<b>בְּרִיאָה לְקַבֵּל דֶּלֶת וכו'</b>. חזקה שניתן לתלות בה דלת.
<h3> כ</h3>
<b>שֶׁצּוּרָתוֹ כִּפָּה</b>. שחלקו העליון מעוגל.
<b>אִם יֵשׁ בְּאֹרֶךְ רַגְלֵי הַכִּפָּה עֲשָׂרָה טְפָחִים</b>. אם יש מן הקרקע ועד הנקודה שבה מתחיל הפתח להתעגל בשני הצדדים עשרה טפחים.
<b>וְצוּרַת פֶּתַח שֶׁעָשָׂה אוֹתָהּ מִן הַצַּד</b>. בפינת המחיצה ולא באמצעה.
<b>שֶׁאֵין דֶּרֶךְ הַפְּתָחִים לִהְיוֹת בְּקֶרֶן זָוִית אֶלָּא בָּאֶמְצַע</b>. שאין עושים כך פתח רגיל, והוא הדין לצורת הפתח.
<h3> כא</h3>
<b>כְּפוּתִין כְּדֵי שֶׁלֹּא יָנוּדוּ</b>. קשורים, שלא יזוזו.
<h3> כב</h3>
<b>מְחִצָּה הָעוֹמֶדֶת מֵאֵלֶיהָ</b>. כגון קנים העומדים צפופים או אילנות צמודים וכדומה.
<b>וּמְחִצָּה הַנַּעֲשֵׂית בְּשַׁבָּת הֲרֵי זוֹ מְחִצָּה</b>. ומגדירה מקום כרשות היחיד.
<b>וְאִם נַעֲשֵׂית בִּשְׁגָגָה... שֶׁלֹּא תֵּעָשֶׂה לְדַעַת הַמְטַלְטֵל</b>. למרות שהיא נחשבת למחיצה, אינה מתירה טלטול אלא אם כן נעשתה בשוגג, ושלא מתוך כוונתו של האדם המטלטל.
<h3> כג</h3>
<b>מְחִצָּה שֶׁל בְּנֵי אָדָם</b>. העומדים זה בצד זה, ויוצרים רצף של היקף.
<b>שֶׁלֹּא יֵדְעוּ אֵלּוּ הָעוֹמְדִים וכו'</b>. שאם ידעו, נחשב שהמחיצה נעשתה במזיד.
<b>וְלֹא יַעֲמִיד אוֹתָן אָדָם שֶׁהוּא רוֹצֶה לְהִשְׁתַּמֵּשׁ וכו'</b>. כדלעיל הכ"ב.
<h3> כד</h3>
<b>אִילָן שֶׁהוּא מֵסֵךְ עַל הָאָרֶץ</b>. אילן שענפיו ועליו משתפלים כלפי מטה ונוצר תחתיו חלל מוקף.
<b>אִם אֵין נוֹפוֹ גָּבֹהַּ מִן הָאָרֶץ שְׁלֹשָׁה טְפָחִים</b>. שאז הוא נחשב למחובר לקרקע ויכול לעשות ממנו מחיצה.
<b>וּמְטַלְטֵל תַּחַת כֻּלּוֹ</b>. ואז יכול לטלטל תחת כל הענפים.
<b>תַּחְתָּיו</b>. השטח שעליו האילן מסך.
<h2>פרק יז</h2>
<h3> א</h3>
<b>מָבוֹי</b>. סמטה, מתחם שפתוחות אליו חצרות הבתים ודרכו עוברים לרשות הרבים.
<b>וְהָעָם נִכְנָסִין בְּרוּחַ זוֹ וְיוֹצְאִין בְּשֶׁכְּנֶגְדָהּ</b>. ולמעשה משמש גם את אלו שאינם מתגוררים בו.
<h3> ב</h3>
<b>מַתִּירִין מָבוֹי הַסָּתוּם</b>. לטלטל בו כברשות היחיד.
<b>בָּרוּחַ הָרְבִיעִית</b>. בצלע הרביעית הפתוחה.
<b>לֶחִי</b>. עמוד זקוף בצד הפתח.
<b>קוֹרָה</b>. המונחת בצורה אופקית מעל הפתח.
<b>וְיֵעָשֶׂה רְשׁוּת הַיָּחִיד</b>. לעניין היתר טלטול (ולעניין חיובי הוצאה ראה לקמן ה"ט).
<b>שֶׁדִּין תּוֹרָה בְּשָׁלֹשׁ מְחִצּוֹת וכו'</b>. שאין צורך בתיקון זה אלא מדברי חכמים, ומן התורה המקום מותר בטלטול כפי שהוא (ראה לעיל יד,ד).
<h3> ג</h3>
<b>צוּרַת פֶּתַח</b>. להגדרתה ראה לעיל טז,יט.
<b>מִכָּאן</b>. באחד מרוחות המבוי.
<b>וּמָבוֹי עָקֹם</b>. הפתוח משני צדיו אך לא בקו ישר.
<h3> ד</h3>
<b>מָבוֹי שֶׁהוּא שָׁוֶה מִתּוֹכוֹ וּמִדְרוֹן לִרְשׁוּת הָרַבִּים</b>. מבוי שרצפתו שטוחה, ופתחו גבוה או נמוך מרשות הרבים.
<b>אוֹ שָׁוֶה לִרְשׁוּת הָרַבִּים וּמִדְרוֹן לְתוֹכוֹ</b>. שהפתח נמצא במישור רשות הרבים, ובתוך המבוי עצמו מצוי שיפוע כלפי מעלה או כלפי מטה.
<b>אֵינוֹ צָרִיךְ לֹא לֶחִי וְלֹא קוֹרָה שֶׁהֲרֵי הוּא מֻבְדָּל מֵרְשׁוּת הָרַבִּים</b>. שדי בתוואי השטח בכדי ליצור הפרדה בין הרשויות.
<h3> ה</h3>
<b>אֵינוֹ צָרִיךְ כְּלוּם</b>. יכול לטלטל בו בלא תיקון של לחי או קורה.
<b>יַעֲלֶה הַיָּם שִׂרְטוֹן</b>. עפר וחול, כך שייווצר משטח יבשתי במקום מחיצת הים.
<h3> ו</h3>
<b>מָבוֹי מְפֻלָּשׁ שֶׁהָיָה כָּלֶה לְאֶמְצַע רְחָבָה שֶׁל רַבִּים</b>. שבינו ובין רשות הרבים ישנה רחבה, דהיינו מתחם שמאחורי הבתים שאין משתמשים בו, ופתח המבוי נמצא באמצע אחת מצלעותיה, והיא פתוחה מצדה השני לרשות הרבים.
<b>אִם לֹא הָיָה מְכֻוָּן כְּנֶגֶד פֶּתַח הָרְחָבָה</b>. שאין פתח המבוי מקביל בדיוק לפתח הרחבה הפונה לרשות הרבים.
<b>הֲרֵי זֶה כְּסָתוּם וְאֵינוֹ צָרִיךְ מִצַּד הָרְחָבָה כְּלוּם</b>. שהמבוי אינו נראה כמפולש לרשות הרבים.
<b>אֲבָל אִם הָיָה כָּלֶה לִצְדָדֵי הָרְחָבָה אָסוּר</b>. אם הפתח הנמצא בקצה המבוי נמצא באחד מצדי הרחבה, נראית הרחבה כהמשכו של המבוי וכאילו הוא מפולש לרשות הרבים.
<h3> ז</h3>
<b>אֵין הַמָּבוֹי נִתָּר וכו'</b>. לא הקלו חכמים בהכשר מקום מעבר אלא אם כן התקיימו בו התנאים המפורטים. ואם לא התקיימו, יש להכשירו כפי שמכשירים מקום להיות רשות היחיד, במחיצות גמורות.
<b>עַד שֶׁיִּהְיוּ בָּתִּים וַחֲצֵרוֹת פְּתוּחוֹת לְתוֹכוֹ</b>. כך שישמש כמעבר לכמה אנשים.
<b>וְיִהְיֶה אָרְכּוֹ יָתֵר עַל רָחְבּוֹ</b>. רוחבו הוא הצד הפתוח לרשות הרבים, ובמבוי הוא בדרך כלל הצלע הקצרה.
<b>וְאֵינוֹ נִתָּר אֶלָּא בִּשְׁנֵי לְחָיַיִם מִשְּׁנֵי רוּחוֹתָיו וכו'</b>. שכך הוא הדין במחיצה רביעית של רשות היחיד (לעיל טו,יב).
<h3> ח</h3>
<b>חָצֵר שֶׁאָרְכָּהּ יָתֵר עַל רָחְבָּהּ הֲרֵי הִיא כְּמָבוֹי</b>. חכמים הקלו גם בחצר שדומה למבוי, שיהיה ניתן לתקנה כמותו, ולא ככל רשות היחיד.
<b>אֵינוֹ נִתָּר אֶלָּא בִּשְׁנֵי לְחָיַיִם אוֹ בְּפַס אַרְבָּעָה</b>. שדינו כחצר פרוצה, ולא הקלו בתקנתו.
<h3> ט</h3>
<b>שֶׁאֵין בְּרָחְבּוֹ שְׁלֹשָׁה טְפָחִים</b>. כלומר בפתחו, ואפילו אם פנים המבוי רחב הרבה (כס"מ).
<b>כְּלָבוּד</b>. כמחובר, וכאילו אין כאן מבוי.
<b>שֶׁהַקּוֹרָה מִשּׁוּם הֶכֵּר הִיא עֲשׂוּיָה</b>. שדין המבוי ככרמלית, שאסור לטלטל בו מדברי חכמים (לעיל יד,יא), אלא שהתירו חכמים לטלטל בו אם הוא נבדל מרשות הרבים. אבל אינו נעשה על ידי כך רשות היחיד גמורה, שאין הקורה מחיצה (ראה לעיל יד,ד).
<b>שֶׁהַלֶּחִי הֲרֵי הוּא כִּמְחִצָּה בְּרוּחַ רְבִיעִית</b>. והרי זו רשות היחיד גמורה (ראה לעיל יד,א).
<h3> י</h3>
<b>כֵּיצַד מַכְשִׁיר בֵּינֵיהֶן</b>. כיצד ניתן להפוך את השטח שבין הכתלים לרשות היחיד.
<b>וְאֵינוֹ צָרִיךְ לִנְעֹל הַדְּלָתוֹת אֲבָל צָרִיךְ שֶׁיִּהְיוּ רְאוּיוֹת לְהִנָּעֵל</b>. ובעיר הדין שונה וצריך שהדלתות יינעלו בלילה כדי שתיחשב רשות היחיד (לעיל יד,י, מאירי מובא ביד"פ, וכ"כ אורה ושמחה בשם אבני נזר).
<b>הָיוּ מֻשְׁקָעוֹת בְּעָפָר</b>. החוסם אותן מלהיסגר.
<h3> יא</h3>
<b>תַּחַת הַקּוֹרָה אוֹ בֵּין הַלְּחָיַיִם</b>. בשטח שמתחת עובי הקורה או שכנגד עובי הלחיים.
<b>אָסוּר לְטַלְטֵל תַּחַת הַקּוֹרָה אוֹ בֵּין הַלְּחָיַיִם... שֶׁהֲרֵי מָצָא מִין אֶת מִינוֹ וְנֵעוֹר</b>. שמקום הפתח אינו מקום מוגדר מבחינת רשויות שבת, ומחמת קטנותו בטל הוא לרשות היחיד הסמוכה לו. אך אם צמודה לו כרמלית, הרי הוא מצטרף ומתחבר אליה ואסור בטלטול כמותה.
<h3> יב</h3>
<b>וַאֲפִלּוּ בְּאִסּוּרֵי הֲנָיָה</b>. דברים האסורים בכל שימוש של הנאה, משום שאין המצוות נחשבות כהנאה (ראה הלכות שופר א,ג).
<b>עֲבוֹדָה זָרָה עַצְמָהּ</b>. חפץ שנעבד כאליל (ראה הלכות עבודה זרה פרק ז)
<b>אֲשֵׁרָה</b>. עץ המשמש לעבודה זרה (ראה שם ח,ג-ד).
<b>שֶׁהַלֶּחִי עָבְיוֹ כָּל שֶׁהוּא</b>. אף שעבודה זרה עצמה ואשרה נחשבות כחסרות שיעור, משום שעומדות לשרפה וכאילו נתפוררו (ראה הלכה הבאה), לעניין לחי כשרות, מכיוון שאין שיעור מינימלי לעוביו.
<h3> יג</h3>
<b>בְּרִיאָה</b>. יציבה וחזקה.
<b>לְקַבֵּל אָרִיחַ</b>. לשאת את משקלו.
<b>וּמַעֲמִידֵי קוֹרָה</b>. הזיזים בקירות המבוי שעליהם מונחת הקורה.
<h3> יד</h3>
<b>צוּרַת פֶּתַח וכו'</b>. להגדרתה ראה לעיל טז,יט, והיא מועילה אף להכשיר פתחים הרחבים מעשר אמות (ראה לעיל טז,טז).
<h3> טו</h3>
<b>כִּיּוּר</b>. פיסול.
<b>שֶׁהַקּוֹרָה מִשּׁוּם הֶכֵּר עֲשׂוּיָה</b>. לעיל ה"ט.
<h3> טז</h3>
<b>וְעֹבִי הַקּוֹרָה לְמַעְלָה מֵעֶשְׂרִים כָּשֵׁר</b>. מכיוון שחלל המבוי אינו יותר מעשרים אמה.
<b>וּבָא לְמַעֲטוֹ בְּקוֹרָה שֶׁמַּנִּיחַ אוֹתָהּ לְמַטָּה</b>. על הקרקע כנגד הקורה.
<b>חוֹקֵק בּוֹ מֶשֶׁךְ אַרְבַּע אַמּוֹת עַל אַרְבַּע אַמּוֹת וּמַעֲמִיק כְּדֵי לְהַשְׁלִימוֹ לַעֲשָׂרָה</b>. חופר בקרקע המבוי שטח ברוחב של ארבע על ארבע אמות, בעומק המשלים את גובה המבוי לעשרה טפחים.
<h3> יז</h3>
<b>נִפְרַץ בּוֹ פִּרְצָה מִצִּדּוֹ כְּלַפֵּי רֹאשׁוֹ</b>. אם כותל המבוי נפרץ קרוב לתחילתו.
<b>וְהוּא שֶׁלֹּא תִּהְיֶה הַפִּרְצָה יָתֵר עַל עֶשֶׂר</b>. שאז המחיצה בטלה כדלעיל טז,טז.
<b>וְאִם לֹא נִשְׁאַר פַּס אַרְבָּעָה אָסוּר</b>. שהרי היא נחשבת כפרצה בקרן זווית (ראה לעיל טז,כ ולקמן הל"ה).
<h3> יח</h3>
<b>נִפְרַץ הַמָּבוֹי בִּמְלֹאוֹ לֶחָצֵר</b>. שאין שיירי מחיצות ביניהם כלפי המבוי.
<b>וְהֶחָצֵר מֻתֶּרֶת</b>. שעדיין מוקפת היא במחיצות, ואין הילוך בני אדם בה משפיע על הגדרתה, בניגוד למבוי.
<h3> יט</h3>
<b>מָבוֹי שֶׁהָיוּ לוֹ שְׁבִילִים וכו'</b>. שמשני צדיו יוצאים מבואות משניים אל רשות הרבים.
<b>אַף עַל פִּי שֶׁאֵינָן מְכֻוָּנִין זֶה כְּנֶגֶד זֶה הֲרֵי כָּל אֶחָד מֵהֶם מָבוֹי מְפֻלָּשׁ</b>. שניתן להיכנס מרשות הרבים אל צד אחד ולצאת מן הצד האחר, וכל אחד מהם נחשב כמבוי עקום המוגדר כמפולש (ראה לעיל ה"ג).
<b>וְכֵיצַד מַכְשִׁירָן וכו'</b>. כתקנת מבוי המפולש (שם).
<h3> כ</h3>
<b>מָבוֹי שֶׁצִּדּוֹ אֶחָד אָרֹךְ וְצִדּוֹ הַשֵּׁנִי קָצָר</b>. שני הכתלים אינם מסתיימים באותה נקודה, אלא האחד ארוך מהשני.
<b>מַנִּיחַ אֶת הַקּוֹרָה כְּנֶגֶד הַקָּצָר</b>. בקצה הכותל הקצר אל אמצע הכותל הארוך, ואינו מתיר את כל המבוי.
<b>בַּחֲצִי הַמָּבוֹי</b>. באמצע המבוי ולא בסופו.
<h3> כא</h3>
<b>מָבוֹי שֶׁהוּא רָחָב עֶשְׂרִים אַמָּה</b>. לא ניתן להכשירו בלחי או קורה כפי שהוא, כל שרחב מעשר אמות (לעיל הי"ד).
<b>עוֹשֶׂה פַּס וכו'</b>. מחלק אותו לשניים לאורכו, במעין קיר שמעמיד באמצע המבוי ושנמשך ארבע אמות לפנים המבוי.
<b>שִׁעוּר מֶשֶׁךְ הַמָּבוֹי</b>. שהוא שיעור מבוי (לעיל ה"ז).
<b>אוֹ מַרְחִיק שְׁתֵּי אַמּוֹת מִכָּאן וּמַעֲמִיד פַּס וכו'</b>. בונה מחיצה המצמצמת את רוחב פתח המבוי לעשר אמות.
<b>וְהַצְּדָדִין הֲרֵי הֵן כִּסְתוּמִין שֶׁהֲרֵי עוֹמֵד מְרֻבֶּה עַל הַפָּרוּץ</b>. באותן חמש אמות הסמוכות לכותל יש רוב מחיצה.
<h3> כב</h3>
<b>לֶחִי הַבּוֹלֵט מִדָּפְנוֹ שֶׁל מָבוֹי</b>. שכותל המבוי עצמו פונה ובולט אל תוך פתח המבוי.
<b>וְלֶחִי הָעוֹמֵד מֵאֵלָיו</b>. שלא נעשה להתיר את המבוי.
<b>אִם סָמְכוּ עָלָיו מִקֹּדֶם הַשַּׁבָּת כָּשֵׁר</b>. אם לפני שבת חשבו שישמש כלחי.
<b>וְלֶחִי שֶׁהוּא נִרְאֶה מִבִּפְנִים לֶחִי... הֲרֵי זֶה נִדּוֹן מִשּׁוּם לֶחִי</b>. ודי בכך שייראה בולט מאחד הכיוונים.
<b>לֶחִי שֶׁהָיָה רָחָב הַרְבֵּה... נִדּוֹן מִשּׁוּם עוֹמֵד מְרֻבֶּה עַל הַפָּרוּץ</b>. ובין כך ובין כך מתיר הוא לטלטל במבוי.
<h3> כג</h3>
<b>קוֹרָה שֶׁפֵּרֵס עָלֶיהָ מַחֲצֶלֶת... שֶׁהֲרֵי אֵינָהּ נִכֶּרֶת</b>. והקורה נועדה לשמש היכר (לעיל ה"ט).
<b>אִם הָיְתָה הַמַּחֲצֶלֶת מְסֻלֶּקֶת מִן הָאָרֶץ שְׁלֹשָׁה טְפָחִים וכו'</b>. אך אם המחצלת מגיעה עד שלושה סמוך לקרקע, היא עצמה משמשת כמחיצה.
<b>בִּשְׁנֵי כָּתְלֵי מָבוֹי מִבַּחוּץ</b>. מחוץ למבוי, כך שהקורה מונחת מחוץ למבוי.
<h3> כד</h3>
<b>פָּחוֹת מִשְּׁלֹשָׁה</b>. הקורה נחשבת כמחוברת מדין לבוד.
<h3> כה</h3>
<b>הַמַּתְאִימוֹת</b>. מונחות במקביל.
<b>אִם בִּשְׁתֵּיהֶם כְּדֵי לְקַבֵּל אָרִיחַ</b>. שמשערים את חוזקן יחד (ראה לעיל הי"ג).
<b>הָיוּ אַחַת לְמַעְלָה וְאַחַת לְמַטָּה וכו'</b>. מתייחסים כאילו שתיהן מצויות במפלס אחד, כדלקמן.
<b>וּבִלְבַד שֶׁלֹּא תִּהְיֶה הָעֶלְיוֹנָה לְמַעְלָה מֵעֶשְׂרִים וְלֹא תַּחְתּוֹנָה לְמַטָּה מֵעֲשָׂרָה</b>. שקורה כזו אינה כשרה כדלעיל הי"ד.
<b>כְּשֶׁרוֹאִין אוֹתָן שֶׁיָּרְדָה זוֹ וְעָלְתָה זוֹ בְּכַוָּנָה עַד שֶׁיֵּעָשׂוּ זוֹ בְּצַד זוֹ</b>. כשנראה את הקורות כאילו היו מכוונות במפלס אחד אחד לצד השנייה, לא יהיה ביניהן מרווח כזה.
<h3> כו</h3>
<b>עֲקֻמָּה</b>. שאין אריח יכול להיות מונח עליה.
<b>פְּשׁוּטָה</b>. ישרה.
<b>אִם הָיָה בְּהֶקֵּפָהּ שְׁלֹשָׁה טְפָחִים יֵשׁ בָּהּ רֹחַב טֶפַח</b>. שכך מחשבים בקירוב קוטרו של גליל.
<b>שֶׁאִלּוּ יִנָּטֵל הָעִקּוּם וכו'</b>. אם ייחתך החלק הבולט כלפי חוץ, ושני קצות הקורה יהיו בתוך שלושה טפחים זה מזה, הקורה כשרה.
<h3> כז</h3>
<b>בְּאֵר</b>. של מים חיים (ראה לקמן הל' ל-לא).
<b>שְׁנֵי פַּסִּין דְּבוּקִין בְּכָל זָוִית</b>. שבכל פינה יש שני לוחות המחוברים זה לזה בזווית ישרה, והזוויות הללו מציינות את פינותיו של ההיקף סביב הבור.
<b>רְבָקוֹת</b>. צמדים, בהמות הקשורות זו לזו ומהלכות יחד.
<b>אַחַת נִכְנֶסֶת וְאַחַת יוֹצְאָה</b>. מודדים את המרחק ברווח ולא בצמצום, באופן שיוכלו הצמדים להיכנס ולצאת בו זמנית.
<h3> כח</h3>
<b>כָּל שֶׁאִלּוּ יֵחָלֵק יֵשׁ בּוֹ אַמָּה לְכָאן וְאַמָּה לְכָאן</b>. אם ניתן לחקוק בו באופן שיישאר אמה לכל צד.
<h3> כט</h3>
<b>וְהוּא שֶׁתִּהְיֶה פָּרָה רֹאשָׁהּ וְרֻבָּהּ בִּפְנִים</b>. שהוא שתי אמות (מ"מ ע"פ הגמרא).
<b>אַף עַל פִּי שֶׁלֹּא יֶאֱחֹז רֹאשׁ הַבְּהֵמָה עִם הַכְּלִי שֶׁבּוֹ הַמַּיִם וכו'</b>. אין צורך להחזיק את ראשה של הפרה בפנים, מכיוון שבשיעור כזה אין חשש שתוציא את ראשה עם הכלי מחוץ לפסים.
<b>וַאֲפִלּוּ לְגָמָל</b>. אף על פי שהוא ארוך יותר מפרה, ורובו מבחוץ.
<b>וּמֻתָּר לְהַרְחִיק כָּל שֶׁהוּא וּבִלְבַד שֶׁיַּרְבֶּה בְּפַסִּין וכו'</b>. מותר להגדיל את הריבוע ללא הגבלה, על ידי הוספת פסים ישרים בין הזוויות, בתנאי שלא יהיה רווח של יותר משלוש עשרה אמות ושליש בין כל שני פסים.
<h3> ל</h3>
<b>לֹא הִתִּירוּ הַפַּסִּין הָאֵלּוּ אֶלָּא וכו'</b>. שאז יש צורך גדול בהשקיית הבהמות ברשות הרבים.
<b>וְאִם הָיָה הַבְּאֵר רָחָב הַרְבֵּה... הֲרֵי זֶה יִדְלֶה וְיִשְׁתֶּה בֵּין הַפַּסִּין</b>. שאף זוהי שעת הצורך, והקלו במקרה כזה.
<h3> לא</h3>
<b>וְכֵן בּוֹר הָרַבִּים</b>. שאינו נובע כבאר.
<b>וּבְאֵר הַיָּחִיד</b>. למרות שהוא נובע.
<h3> לב</h3>
<b>וְאִם הָיָה אֵבוּס רֹאשׁוֹ נִכְנָס לְבֵין הַפַּסִּין</b>. כך שיתר האבוס נמצא ברשות הרבים.
<b>וְיִהְיֶה גָּבֹהַּ עֲשָׂרָה וְרָחָב אַרְבָּעָה</b>. שמידותיו כרשות היחיד.
<b>לֹא יְמַלֵּא וְיִתֵּן לְפָנֶיהָ שֶׁמָּא יִתְקַלְקֵל הָאֵבוּס וכו'</b>. לא יניח מראש את הדלי על גבי האבוס, שמא יראה שהאבוס מקולקל ויוריד את הדלי מן האבוס לרשות הרבים, בלא לשים לב שיוצא ממחיצות הפסים.
<b>אֶלָּא מְמַלֵּא וְשׁוֹפֵךְ וְהִיא שׁוֹתָה מֵאֵלֶיה</b>. רשאי לשפוך את המים אל תוך האבוס עצמו, וכך בטל החשש.
<h3> לג</h3>
<b>וַאֲפִלּוּ הָיוּ בַּבִּקְעָה וְאֵין שָׁם בֵּינֵיהֶן בְּאֵר וכו'</b>. אף שלא הותר טלטול בכגון זה, מכל מקום הריבוע מוגדר כרשות היחיד בגלל שמחיצותיו הן שקובעות.
<b>וַהֲרֵי הֵן כְּחָצֵר שֶׁהָרַבִּים בּוֹקְעִין בָּה</b>. שאין מעבר הרבים בחצר מבטל דינה כרשות היחיד (ראה לעיל הי"ח).
<b>וּמֻתָּר לְהַשְׁקוֹת הַבְּהֵמָה בֵּינֵיהֶן אִם הָיָה שָׁם בֵּינֵיהֶן בְּאֵר</b>. שהיא כרשות היחיד לכל דיניה, אף על פי שרבים עוברים שם.
<h3> לד</h3>
<b>מֻתָּר לְטַלְטֵל מִתּוֹכָהּ לְבֵין הַפַּסִּין</b>. ששתיהן רשות היחיד.
<b>הָיוּ שְׁתֵּי חֲצֵרוֹת אֲסוּרִין עַד שֶׁיְּעָרְבוּ</b>. שיש רשות לשתי החצרות להשתמש בין הפסים, והרי הן אוסרות זו על זו בלא עירוב (ראה הלכות עירובין א,א–ב).
<b>בָּאוּ לוֹ מַיִם בְּשַׁבָּת</b>. לאותה הבאר.
<b>שֶׁכָּל מְחִצָּה שֶׁנַּעֲשֵׂית בְּשַׁבָּת שְׁמָהּ מְחִצָּה</b>. לעיל טז,כב.
<h3> לה</h3>
<b>אַכְסַדְרָה בַּבִּקְעָה</b>. מבנה שיש לו שלוש מחיצות ותקרה, הפתוח לשדה שהוא כרמלית.
<b>שֶׁאָנוּ רוֹאִין כְּאִלּוּ פִּי תִּקְרָה יָרַד וְסָתַם רוּחַ רְבִיעִית</b>. שפת התקרה נחשבת כאילו נמתחת כלפי מטה ומשמשת כמחיצה.
<b>וְהַזּוֹרֵק מֵרְשׁוּת הָרַבִּים לְתוֹכָהּ פָּטוּר כְּזוֹרֵק לְמָבוֹי סָתוּם שֶׁיֵּשׁ לוֹ קוֹרָה</b>. שאינה רשות היחיד גמורה אלא אם כן יש לה ארבע מחיצות ממש (לעיל ה"ט).
<b>שֶׁנִּפְרַץ קֶרֶן זָוִית שֶׁלּוֹ בְּעֶשֶׂר אַמּוֹת</b>. אם נפרצו הכתלים במקום חיבורם זה לזה עד עשר אמות.
<b>אַף עַל פִּי שֶׁכָּל פִּרְצָה שֶׁהִיא עַד עֶשֶׂר אַמּוֹת כְּפֶתַח</b>. ואינה פוסלת את היקף המחיצות (לעיל טז,טז).
<b>אֵין עוֹשִׂין פֶּתַח בְּקֶרֶן זָוִית</b>. כדלעיל טז,כ.
<b>וְאִם הָיְתָה שָׁם קוֹרָה מִלְּמַעְלָה עַל אֹרֶךְ הַפִּרְצָה וכו'</b>. אם מונחת קורה מצד אחד של הפרצה לצד השני (באלכסון), אף בזו אומרים 'פי תקרה יורד וסותם', והטלטול מותר במחיצה זו.
<h3> לו</h3>
<b>הָאֶצְבַּע שֶׁמְּשַׁעֲרִין בָּהּ בְּכָל מָקוֹם</b>. שיעור 'אצבע' בכל מקום בהלכה.
<b>דְּחוּקוֹת</b>. צפופות ומצומצמות, כך שהאמה קטנה יותר.
<b>וְזֶה וָזֶה לְהַחֲמִיר</b>. עושים שימוש בשתי צורות המדידה לחומרא, ולא לקולא.
<b>מֶשֶׁךְ מָבוֹי</b>. אורך מבוי.
<b>שׂוֹחֲקוֹת</b>. מרווחות.
<b>עֲצֵבוֹת</b>. דחוקות.
<b>וְכַיּוֹצֵא בָּזֶה לְעִנְיַן סֻכָּה וְכִלְאַיִם</b>. ראה גם הלכות כלאיים ח,יב.
<h2>פרק יח</h2>
<h3> א</h3>
<b>אֵינוֹ חַיָּב</b>. סקילה או קרבן חטאת על שעבר על מלאכת הוצאה.
<b>שִׁעוּר שֶׁמּוֹעִיל כְּלוּם</b>. כמות שיש בה תועלת כלשהי.
<b>כַּגְּרוֹגֶרֶת</b>. כגודל של תאנה בינונית.
<b>וּמִצְטָרְפִין זֶה עִם זֶה</b>. מאכלים שונים מצטרפים להשלים שיעור זה.
<b>הַקְּלִפִּין וְהַגַּרְעִינִין וכו'</b>. שהם פסולת הפרי ואינם נחשבים מאכלי אדם.
<h3> ב</h3>
<b>כְּדֵי רֹבַע רְבִיעִית</b>. רבע של רביעית לוג.
<b>קָרוּשׁ</b>. יין מיובש.
<b>כְּדֵי גְמִיעָה</b>. לגימה.
<b>וַחֲלֵב טְמֵאָה</b>. האסור בשתייה (הלכות מאכלות אסורות ג,א).
<b>כְּדֵי לִכְחֹל עַיִן אַחַת</b>. שמשתמשים בו לרפואת עיניים.
<b>וְלֹבֶן בֵּיצָה</b>. חלבון.
<b>בִּמְשִׁיפָה</b>. משחה.
<b>בֶּן יוֹמוֹ</b>. ביום שבו נולד.
<b>טַל כְּדֵי לָשׁוּף אֶת הַקִּלּוֹרִית</b>. להמיס בו תרופה לעין.
<b>וְקִלּוֹר</b>. תחבושת שמניחים על העין.
<b>כְּדֵי לָשׁוּף בַּמַּיִם</b>. בכדי שיוכל להעביר בעזרתו מים על עיניו.
<b>כְּדֵי לִרְחֹץ פְּנֵי מְדוֹכָה</b>. לשטוף את משטח הטחינה של המכתשת.
<b>רֹאשׁ הַכָּתִית</b>. הפתח שבקצה הפצע.
<b>וְכָל הַשּׁוֹפְכִין</b>. משקאות מאוסים המיועדים לשפיכה.
<b>כְּדֵי רְבִיעִית</b>. רביעית לוג.
<h3> ג</h3>
<b>תֶּבֶן</b>. קש.
<b>כִּמְלֹא פִּי גָּמָל</b>. והוא שיעור גדול יותר ממלוא פי פרה.
<b>שֶׁאֲכִילָה עַל יְדֵי הַדְּחָק שְׁמָהּ אֲכִילָה</b>. נחשבת לאכילה, ופרה אוכלת תבן של קטניות בשעת הדחק.
<b>עָמִיר</b>. קש עדין.
<b>וְאֵין מִצְטָרְפִין זֶה עִם זֶה לַחֹמֶר שֶׁבָּהֶן אֲבָל מִצְטָרְפִין לַקַּל שֶׁבָּהֶן</b>. שאם הוציא מאכלים ששיעוריהם שונים, מצטרפים לחייב רק אם יש ביחד שיעור הגדול יותר.
<h3> ד</h3>
<b>כְּדֵי לְבַשֵּׁל כַּגְּרוֹגֶרֶת מִבֵּיצַת הַתַּרְנְגֹלִין וכו'</b>. כמות של עצים שניתן לבשל בהם שיעור של כגרוגרת מביצת תרנגולת, כאשר הביצה מעורבבת בשמן ובתוך מחבת מחומם (פה"מ שבת ח,ה). [הערה: הרמב"ם בפה"מ מנקד את המילה תרנגלין: תַרנֹגְלִין.]
<b>כְּדֵי לַעֲשׂוֹת קֻלְמוֹס</b>. קנה לכתיבה.
<b>הַמַּגִּיעַ לְרָאשֵׁי אֶצְבְּעוֹתָיו</b>. ארוך בכדי שיגיע לתחילת אצבעותיו.
<b>וְאִם הָיָה עָבֶה</b>. ואינו מתאים לעשות ממנו קולמוס.
<b>מְרֻסָּס</b>. שבור.
<h3> ה</h3>
<b>וּמִצְטָרְפִין זֶה עִם זֶה</b>. תבלינים שונים מצטרפים להשלים שיעור זה.
<b>פִּלְפֶּלֶת</b>. גרגר של פלפל שחור.
<b>עִטְרָן</b>. נוזל דליק המופק מזיקוק עצים, בדומה לזפת.
<b>רֵיחַ טוֹב</b>. דבר שמוציא ריח טוב.
<b>רֵיחַ רַע</b>. דבר שמוציא ריח רע.
<b>אַרְגָּמָן טוֹב</b>. צמר צבוע ארגמן.
<b>בְּתוּלַת הַוֶּרֶד</b>. פרח ורד סגור (ערוך).
<b>וּמִמְּקַק סְפָרִים וּמִמְּקַק מִטְפְּחוֹתֵיהֶן</b>. רקב שנשאר מספרי קודש או עטיפותיהם שהתבלו.
<b>מִפְּנֵי שֶׁמַּצְנִיעִין אוֹתָן לִגְנִיזָה</b>. בשל קדושתם (ראה הלכות יסודי התורה ו,ח, הלכות ספר תורה י,ד).
<b>וְהַמּוֹצִיא שַׁלְהֶבֶת פָּטוּר</b>. שאין בשלהבת ממשות.
<h3> ו</h3>
<b>שֶׁאֵינָן נֶאֱכָלִין לָאָדָם</b>. שאינם ראויים למאכל אדם.
<b>שְׁנַיִם</b>. חייב אם הוציא שני זרעים.
<b>הַדִּלּוּעִים</b>. דלעת.
<b>לִתֵּן עַל פִּי כּוּר שֶׁל צוֹרְפֵי זָהָב</b>. שדרך הצורף להשליך מעט סובין לפי הכור שצורפים בו זהב, כדי שיהיה אפשר לראות את מצב המתכת (ר"י קאפח).
<b>לִצְבִיעָה</b>. מי משרה של מורסן, שמשתמשים בו בתהליך צביעת צמר (ראה פה"מ פסחים ח,א).
<b>בֶּגֶד קָטָן</b>. ראה לקמן ה"ח.
<b>לוּלְבֵי זְרָדִין</b>. קצות ענפים רכים.
<b>עַד שֶׁלֹּא יִמְתְּקוּ כַּגְּרוֹגֶרֶת</b>. שבהיותם מרים אין אוכלים אותם אלא על ידי כבישה ודינם כמאכל אדם בכגרוגרת (ראה יד"פ).
<b>וּמִשֶּׁיִּמְתְּקוּ כִּמְלֹא פִּי גְּדִי</b>. שניתן לאכלם בלא תיקון, ורוב מאכלם לבהמה (אורה ושמחה).
<b>הַלּוּף</b>. צמח בעל פקעת, שלא ניתן לאכילה חי.
<b>הַנִּכְבָּשִׁין</b>. ואינם נאכלים חיים.
<b>בֵּין מִשֶּׁיִּמְתְּקוּ בֵּין עַד שֶׁלֹּא יִמְתְּקוּ כַּגְּרוֹגֶרֶת</b>. שלעולם כובשים אותם, ונחשבים למאכל אדם.
<h3> ז</h3>
<b>גַּרְעִינִין</b>. הנאכלים לבהמה.
<b>הֲרֵי הֵן כָּעֵצִים</b>. לעיל ה"ד.
<b>וְאִם לְחֶשְׁבּוֹן</b>. להיעזר בהם בחישוב, להניחם על גבי חשבונייה (תוכ"פ שבת עמ' 127).
<b>לְהַזָּיָה</b>. של אפר פרה אדומה.
<b>כְּשִׁעוּר הַזָּיָה</b>. שצריך להזות את האפר באמצעות אגודת אזוב, וראה שיעורה בהלכות פרה יא,ד.
<h3> ח</h3>
<b>קְלִפֵּי אֱגוֹזִין וכו'</b>. כל אלו הם חומרים המשמשים לצביעה.
<b>כַּסְּבָכָה</b>. מטפחת ראש דקה.
<b>מֵי רַגְלַיִם בֶּן אַרְבָּעִים יוֹם וכו'</b>. כל אלו הם חומרים המשמשים לכביסה (ראה הלכות איסורי ביאה ט,לז).
<b>הוֹצִיא סַמְמָנִין שְׁרוּיִין</b>. חומרי צביעה שרויים במים ומוכנים לצביעה.
<b>כְּדֵי לִצְבֹּעַ בָּהֶן דֻּגְמָא לָאוֹרֵג</b>. בכדי שיוכל לצבוע משהו שישמש כדוגמא לצבע הבגד.
<h3> ט</h3>
<b>הַקֻּלְמוֹס</b>. כלי כתיבה.
<b>אוֹתוֹת</b>. אותיות.
<b>בְּקֶסֶת</b>. כלי קיבול לדיו.
<b>צָרִיךְ שֶׁיִּהְיֶה בּוֹ יָתֵר עַל זֶה</b>. מכיוון שניתן לאסוף בקולמוס רק חלק מהדיו שבקסת (ועל הוצאת הקולמוס והדיו אינו חייב כמבואר לקמן הכ"ח).
<b>הֲרֵי זֶה סָפֵק</b>. אם מצטרפים יחד.
<b>הוֹצִיא שְׁתֵּי אוֹתוֹת</b>. דיו בשיעור של כתיבת שתי אותיות.
<b>כְּתִיבָתָן זוֹ הִיא הַנָּחָתָן</b>. מכיוון שבכתיבה הניח את הדיו על הנייר, נחשב כהנחה לעניין מלאכת הוצאה גם אם הוא עדיין הולך.
<b>שֶׁכְּבָר חָסְרָה</b>. שהתייבשה בינתיים ואין בה כדי כתיבת אות ונמצא שלא הוציא בשיעור שתי אותיות.
<h3> י</h3>
<b>כֹּחַל</b>. חומר כחול שמשמש לאיפור ולרפואת עיניים.
<b>זֶפֶת וְגָפְרִית כְּדֵי לַעֲשׂוֹת נֶקֶב</b>. שסותמים בהם חור שבכלי, ועושים בסתימה חור קטן יותר.
<b>כְּדֵי לִתֵּן עַל פִּי נֶקֶב קָטָן</b>. לסתמו.
<b>הַשַּׁבְשֶׁבֶת</b>. מקל ובראשו משטח המשוח בדבק, המשמש להוצאת אפרוחים מהקן (פה"מ שבת ח,ד).
<b>רְבָב</b>. שומן.
<b>לִמְשֹׁחַ תַּחַת רָקִיק כְּסֶלַע</b>. כמות המספיקה למריחה מתחת מאפה דק וקטן.
<h3> יא</h3>
<b>אֲדָמָה</b>. טיט אדום (פה"מ שבת ח,ה).
<b>חוֹתַם הָאִגֶּרֶת</b>. להכין ממנה חותמת לסגירת המכתבים.
<b>כְּדֵי לַעֲשׂוֹת פִּי כּוּר שֶׁל צוֹרְפֵי זָהָב</b>. לבנות מסגרת לפתח הכור, שבו מתיכים את הזהב.
<b>כְּרֵשָׁה</b>. ירק מאכל (כרתי, לוף).
<b>חַרְסִית כְּדֵי לַעֲשׂוֹת פִּי כּוּר שֶׁל צוֹרְפֵי זָהָב</b>. בדומה לשיעור של הטיט (ויש גורסים לעיל: "טיט כדי לעשות פי כור", ללא המילים "של צורפי זהב". ולפי זה הכוונה לכור להתכת שאר המתכות, ואילו זהב נצרף בחום גבוה יותר, ולכן יש צורך לבנות את המסגרת מחרסית שהיא חומר עמיד יותר — ר"י קאפח).
<b>שֵׂעָר כְּדֵי לְגַבֵּל טִיט</b>. שנוהגים לערב שער בטיט כדי לחזקו.
<b>סִיד כְּדֵי לָסוּד אֶצְבַּע קְטַנָּה שֶׁבַּבָּנוֹת</b>. שבעזרת הסיד מעדנים ומרככים את העור.
<b>כְּדֵי לְכַסּוֹת דַּם צִפּוֹר קְטַנָּה</b>. בכדי לקיים מצוות כיסוי דם השחיטה (הלכות שחיטה יד,יג).
<b>חֶרֶשׂ</b>. חתיכת חרס.
<b>כְּדֵי לְקַבֵּל בּוֹ רְבִיעִית</b>. נוזלים בשיעור רביעית הלוג.
<h3> יב</h3>
<b>אֹזֶן לַקֻּפָּה</b>. ידית אחיזה לסל.
<b>גֶּמִי</b>. צמח גומא שמשמש גם כחבל.
<b>תְּלוּי</b>. לולאה לתלייה.
<b>הוּצִין</b>. עלי תמר קשים.
<b>לִקְפִיפָה מִצְרִית</b>. סל קלוע.
<b>סִיב</b>. מעין רשת סיבים הגדלה סביב הדקל.
<b>כְּדֵי לִתֵּן עַל פִּי מַשְׁפֵּךְ קָטָן שֶׁל יַיִן</b>. לסינון הפסולת.
<b>מוֹכִין</b>. חתיכות צמר גולמיות.
<b>כָּאֱגוֹז</b>. בגודל אגוז.
<b>תַּרְוָד</b>. כף קטנה.
<b>כְּדֵי לִגְרֹד בָּהּ רֹאשׁ הַכַּדְכֵד</b>. לחדד את קצה הכדכד שהוא כלי עץ לרקמה.
<b>עַד שֶׁיִּפְצַע שְׁתֵּי נִימִין כְּאַחַת</b>. שניתן לחתוך בה שני חוטים בבת אחת (ושיעור זה שווה לשיעור גרירת ראש הכדכד — מ"מ).
<h3> יג</h3>
<b>נִימִין</b>. שערות.
<b>מִן הַקָּשָׁה שֶׁבַּחֲזִיר</b>. מהשערות הקשות של החזיר.
<b>חוּטֵי הָעֵץ</b>. הסיבים שבגזע העץ.
<b>קְלִפֵּי הַחֲרִיּוֹת</b>. הענפים של הדקל.
<b>וּמִצֶּמֶר כָּלָךְ</b>. משי.
<b>וְחַיָּה שֶׁבַּיָּם</b>. שערותיהם של חיות הים, כגון כלב ים ואריה ים.
<b>וּשְׁאָר כָּל הַנִּטְוִין</b>. חומרים שטווים מהם חוטים.
<b>כְּשִׁעוּרָן לְטֻמְאָה</b>. השיעור שבו הם מקבלים טומאת מדרס (ראה הלכות כלים כז,ב).
<b>שְׁלֹשָׁה עַל שְׁלֹשָׁה וכו'</b>. טפחים.
<b>הָעוֹר</b>. חתיכת עור מעובד.
<h3> יד</h3>
<b>כְּדֵי לָצוּר</b>. לצרור בתוכו.
<b>הָיָה מָלוּחַ</b>. מעובד על ידי שרייה במלח.
<b>לֹא נַעֲשָׂה בְּקֶמַח</b>. לא עובד ונשרה בתערובת עם קמח, המייצבת את העור ומאפשרת כתיבה על גביו.
<b>בְּעַפְצָא</b>. חומר עיבוד המופק מעפצים ששורים בו את העור.
<h3> טו</h3>
<b>קְלָף</b>. השכבה החיצונית של עור הבהמה, המשמשת לכתיבת תפילין (ראה הלכות תפילין א,ז-ח)
<b>פָּרָשַׁת שְׁמַע</b>. הפרשה הקצרה ביותר מארבע הפרשיות שמכניסים לתפילין של ראש.
<b>דֻּכְסוּסְטוֹס</b>. השכבה הפנימית של העור המשמשת לכתיבת מזוזות (שם).
<b>קֶשֶׁר הַמּוֹכְסִין</b>. סימן לפטור מתשלום המס.
<b>שֶׁהֲרֵי רְאָיָה הוּא לְעוֹלָם</b>. משמש לראיה גם אחר כך.
<b>הַמּוֹצִיא שְׁטָר פָּרוּעַ וּנְיָר מָחוּק</b>. ואי אפשר עוד לכתוב עליהם.
<b>צְלוֹחִית קְטַנָּה שֶׁל פַּלְיָטוֹן</b>. בקבוקון של בושם.
<b>וְאִם יֵשׁ בַּלֹּבֶן שֶׁלּוֹ</b>. במקום החלק שבאותו השטר.
<h3> טז</h3>
<b>אֲבָל אָדָם חַי אֵינוֹ מַשּׂוֹי</b>. מכיוון שהוא עצמו מסייע בנשיאתו (ראה לקמן כ,ד).
<b>מְדַדָּה אֶת בְּנָהּ</b>. מנהיגה אותו ביד.
<b>בִּזְמַן שֶׁנּוֹטֵל אַחַת וּמַנִּיחַ אַחַת</b>. מסוגל להרים רגל אחת בעוד השנייה על הקרקע. אך אסורה לגרור אותו אם משאיר שתי רגליו על הקרקע.
<h3> יז</h3>
<b>וְכִיס</b>. ארנק.
<b>שֶׁאֵין הַכִּיס טְפֵלָה לַתִּינוֹק</b>. למרות שפטור על הוצאת התינוק, שהחי נושא את עצמו, חייב על הכיס משום שאיננו ממלבושיו של תינוק (ראה גם לקמן הכ"ח).
<b>בְּכֵלָיו</b>. בגדיו.
<b>שֶׁהַכֹּל טְפֵלָה לוֹ</b>. שהם מלבושיו ואינם נחשבים למשא.
<h3> יח</h3>
<b>חָגָב חַי כָּל שֶׁהוּא</b>. אפילו חגב קטן ביותר, שכן הוא ראוי למשחק.
<b>וּמֵת כַּגְּרוֹגֶרֶת</b>. שחגב הוא מין טהור ומותר באכילה (הלכות מאכלות אסורות א,כא), ושיעורו כשאר מאכלי אדם.
<b>צִפֹּרֶת כְּרָמִים</b>. מין חגב (שם).
<b>שֶׁמַּצְנִיעִין אוֹתָהּ לִרְפוּאָה</b>. נשמרת לצורך רפואה.
<b>כְּשִׁעוּר טֻמְאָתָן כָּךְ שִׁעוּר הוֹצָאָתָן</b>. השיעור שבו הם מטמאים נחשב שיעור חשוב שחייבים על הוצאתם בשבת.
<b>מֵת וּנְבֵלָה בְּכַזַּיִת</b>. ראה הלכות טומאת מת ב,א-ב, הלכות שאר אבות הטומאות א,א.
<b>וְשֶׁרֶץ כָּעֲדָשָׁה</b>. ראה שם ד,ב.
<h3> יט</h3>
<b>כַּזַּיִת מְצֻמְצָם</b>. כמות מדויקת, מבשר המת או הנבלה.
<b>הוֹעִיל בְּמַעֲשָׂיו שֶׁנִּתְמַעֵט הַשִּׁעוּר מִלְּטַמֵּא</b>. גרם לכך שלא יהיה באותו מקום שיעור המטמא, וזוהי פעולה בעלת משמעות.
<b>אֲבָל אִם הוֹצִיא כַּחֲצִי זַיִת מִכַּזַּיִת וּמֶחֱצָה פָּטוּר</b>. מכיוון שנשאר כזית והוא עדיין מטמא.
<b>וְכֵן כָּל כַּיּוֹצֵא בָּזֶה מִשְּׁאָר הַטֻּמְאוֹת</b>. שרק נטילה המשנה את מצב הטומאה נחשבת למשמעותית.
<h3> כ</h3>
<b>בְּשֶׁהוֹצִיא סְתָם</b>. ללא כוונה מיוחדת.
<h3> כא</h3>
<b>הַמַּצְנִיעַ דָּבָרלִזְרִיעָה אוֹ לִרְפוּאָה אוֹ לְדֻגְמָא</b>. השומר דבר לאחד מן הצרכים הללו, חייב על הוצאתו בכל שהוא, מכיוון שהחשיב אותו.
<b>וּשְׁאָר הָאָדָם אֵין חַיָּבִין עָלָיו אֶלָּא בְּשִׁעוּרוֹ</b>. שאינם נמשכים אחר דעתו של המצניע.
<b>זָרַק זֶה שֶׁהוֹצִיא כְּבָר לְתוֹךְ הָאוֹצָר</b>. השליכו למחסן לאחר שהוציאו.
<b>וְהִכְנִיסוֹ</b>. משם למקום אחר.
<b>אֵינוֹ חַיָּב עַד שֶׁיַּכְנִיס כַּשִּׁעוּר</b>. שבכך שזרקו גילה דעתו שכבר אינו שומר אותו לצורך מסוים.
<h3> כג</h3>
<b>נַעֲשָׂה כְּמוֹ שֶׁנִּשְׂרַף</b>. כאילו אין החצי הראשון קיים.
<b>וּפָטוּר</b>. שלא הצטרפו זה לזה, ונמצא שלא הוציא כשיעור.
<b>וְהֶעֱבִירוֹ עַל הָרִאשׁוֹן בְּתוֹךְ שְׁלֹשָׁה</b>. העביר מעל החצי הראשון בתוך שלושה טפחים, אף שלא הניחו באותה רשות.
<b>שֶׁהַמַּעֲבִיר כְּמִי שֶׁהִנִּיחַ עַל גַּבֵּי מַשֶּׁהוּא</b>. ראה גם לעיל יג,ו.
<b>אֲבָל אִם זְרָקוֹ אֵינוֹ חַיָּב עַד שֶׁיָּנוּחַ</b>. כדלעיל יג,טז.
<h3> כד</h3>
<b>בְּהֶעְלֵם אֶחָד</b>. בשגגה אחת, ללא ידיעת האיסור בין שתי פעולות ההוצאה (ואם בשני העלמות פטור, כמבואר בהלכות שגגות ו,ח).
<b>לִשְׁתֵּי רְשֻׁיּוֹת</b>. לשני מקומות שונים שהם רשות הרבים, או ששניהם רשות היחיד.
<b>אִם יֵשׁ בֵּינֵיהֶן רְשׁוּת שֶׁחַיָּבִין עָלֶיהָ פָּטוּר</b>. כגון שרשות היחיד מפרידה בין שתי רשויות הרבים או להפך. ופטור מכיוון שאין אותן רשויות נחשבות כאחת לצרף ההוצאה.
<h3> כה</h3>
<b>נִתְפַּח וְחָזַר כַּשִּׁעוּר</b>. התנפח והפך להיות כשיעור.
<b>צָמַק</b>. התכווץ.
<h3> כו</h3>
<b>וְחָשַׁב עָלֶיהָ לִזְרִיעָה</b>. לפני שהניח.
<b>כְּמַחֲשַׁבְתּוֹ שֶׁל עֵת הַנָּחָה</b>. על פי מה שחשב כשהניח, ונמצא שיש שיעור שחייב עליו.
<b>וְקֹדֶם הַנָּחָה חָזַר וְחָשַׁב לַאֲכִילָה פָּטוּר</b>. שאין בה שיעור אכילה, ונידון על פי כוונתו בהנחה.
<b>שֶׁאֲפִלּוּ לֹא חָשַׁב הָיָה מִתְחַיֵּב עַל מַחֲשֶׁבֶת הַהוֹצָאָה</b>. שבמקרה כזה גם המחשבה הראשונה וגם השנייה הן להנחה שיש בה שיעור.
<h3> כז</h3>
<b>הֲרֵי זֶה סָפֵק אִם נִדְחָה אוֹ לֹא נִדְחָה</b>. מכיוון שבאמצע היה זמן של פטור גמור, ייתכן שהוא נדחה לגמרי מחיוב גם אם חזר ותפח.
<b>זָרַק כַּזַּיִת אֳכָלִין</b>. ועל הוצאתו כשלעצמו פטור, ששיעור אוכלין הוא כגרוגרת.
<b>וְנַעֲשָׂה הַכֹּל כַּבֵּיצָה</b>. ודברי מאכל מטמאים בשיעור כביצה ומעלה (הלכות טומאת אוכלין ד,א).
<b>הֲרֵי זֶה סָפֵק אִם נִתְחַיֵּב עַל כַּזַּיִת מִפְּנֵי שֶׁהִשְׁלִים הַשִּׁעוּר לְעִנְיַן טֻמְאָה</b>. שלא נתברר אם אומרים שמתוך שמעשה זה חשוב לדיני טומאה, נעשה חשוב גם לעניין שבת (וראה לעיל הי"ט).
<h3> כח</h3>
<b>שֶׁהַכְּלִי טְפֵלָה לוֹ</b>. בטל לדבר המונח בו.
<b>הוֹצִיא אָדָם חַי שֶׁאֵינוֹ כָּפוּת</b>. שעל הוצאתו פטור (לעיל הל' טז-יז).
<b>קֻפַּת הָרוֹכְלִים</b>. סל של מוכרי בשמים.
<b>וַאֲפִלּוּ הוֹצִיאָן בְּתוֹךְ כַּפּוֹ</b>. שכמה מינים היו בתוך ידו, ולא בסל.
<b>אֵינוֹ חַיָּיב אֶלָּא אַחַת</b>. קרבן חטאת אחד על הוצאת כל המינים.
<b>שֵׁם הוֹצָאָה אֶחָד הוּא</b>. מדובר באיסור אחד של הוצאה, וכל שנעשה בהעלם אחד מצטרף (ראה לעיל ז,ז–ט).
<h2>פרק יט</h2>
<h3> א</h3>
<b>וְקוֹבַע וּמַגָּפַיִם</b>. מברזל, המשמשים אף הם להגנה כשריון (פה"מ שבת ו,ב).
<b>פָּטוּר</b>. לפי שאינו חייב על בגדים שלבשם. ומכל מקום חכמים אסרו לצאת בהם בשבת.
<b>וְאַלָּה וּתְרִיס</b>. מגנים בצורות שונות (שם ו,ד).
<b>הֲרֵי זֶה חַיָּב</b>. מפני שהם משא.
<h3> ב</h3>
<b>אֵין יוֹצְאִין בְּסַנְדָּל מְסֻמָּר</b>. בגלל אסון שאירע בגלל סנדל מסומר (המעשה מובא בגמרא שבת ס,א).
<b>שֶׁסִּמְּרוֹ לְחַזְּקוֹ</b>. לחבר את הסוליה לרצועות היטב (אבל אם מסומר לקישוט מותר).
<b>וַאֲפִלּוּ בְּיוֹם טוֹב גָּזְרוּ שֶׁלֹּא יֵצֵא בּוֹ</b>. שהוא יום קיבוץ בני אדם בדומה לשבת, וגזרו אז על אף שביום טוב מותרת הוצאה מרשות לרשות (הלכות יום טוב א,ד).
<h3> ג</h3>
<b>חוֹתָם</b>. חותמת.
<b>וַהֲרֵי הוֹצִיאוּ אוֹתָן שֶׁלֹּא כְּדֶרֶךְ הַמּוֹצִיאִין</b>. בדרך משונה, כדלעיל יב,יב-יד.
<b>מִפְּנֵי שֶׁפְּעָמִים נוֹתֵן הָאִישׁ טַבַּעְתּוֹ לְאִשְׁתּוֹ... וְנִמְצְאוּ שֶׁהוֹצִיאוּ אוֹתָן כְּדֶרֶךְ שֶׁדַּרְכָּן לְהוֹצִיאָן</b>. והרי אינם תכשיט להם אלא משא, ולכן חייבים.
<h3> ד</h3>
<b>גְּזֵרָה שֶׁמָּא תּוֹצִיאָהּ בִּרְשׁוּת הָרַבִּים</b>. יש חשש שתחלוץ אותה מאצבעה ותטלטל אותה ארבע אמות באופן האסור.
<h3> ה</h3>
<b>בְּמַחַט נְקוּבָה</b>. מחט בעלת נקב בקצה, שתופרים בה, ודרכה של אישה לצאת במחט נקובה התחובה בבגדה (ברכת אברהם סי' טז).
<b>וְהָאִישׁ פָּטוּר</b>. שאין דרכו להוציא כך (ראה לקמן הכ"א).
<b>וְאִישׁ שֶׁיָּצָא בְּמַחַט שֶׁאֵינָהּ נְקוּבָה חַיָּב</b>. שאינה תכשיט לו, ודרכו להוציא כך כשתחובה בבגדו (ברכת אברהם שם, וראה יד"פ).
<b>מִפְּנֵי שֶׁהִיא מִתַּכְשִׁיטֶיהָ</b>. שמניחה בשערותיה לנוי.
<b>אֶצְעָדָה</b>. צמיד.
<b>וְהוּא שֶׁתִּהְיֶה דְּבוּקָה לַבָּשָׂר וְלֹא תִּשָּׁמֵט</b>. צמודה ולא רפויה, שלא תיפול.
<h3> ו</h3>
<b>שֶׁמָּא תַּחֲלֹץ אוֹתָם בִּשְׁעַת טְבִילָה</b>. שצריכה להסיר את החוטים והרצועות מפני שחוצצים (ראה הלכות מקוואות א,יב, ב,ה-ו).
<b>וְלֹא בְּצִיץ</b>. תכשיט הנקשר על המצח.
<b>בִּזְמַן שֶׁאֵינָן תְּפוּרִין זֶה בָּזֶה</b>. שאם הם תפורים אין חשש שתסיר אותם כדי להראותם (ראה לקמן ה"י).
<b>וְלֹא בִּכְבָלִים שֶׁיּוֹצְאִין בָּהֶן הַבָּנוֹת בְּרַגְלֵיהֶן כְּדֵי שֶׁלֹּא יִפְסְעוּ פְּסִיעָה גַּסָּה</b>. צמידי רגליים מחוברים בשרשרת, כדי שלא יהלכו בפסיעות רחבות מדי.
<h3> ז</h3>
<b>בְּקַטְלָה</b>. מחרוזת זהב.
<b>פַּלְיָטוֹן</b>. מין בושם.
<b>בְּפֵאָה שֶׁל שֵׂעָר וכו'</b>. פאה נכרית.
<b>בְּכָבוּל</b>. רצועת בגד שקושרים על המצח.
<b>שֵׁן שֶׁל כֶּסֶף מֻתָּר מִפְּנֵי שֶׁאֵינוֹ נִכָּר</b>. שצבעו דומה לצבע השיניים.
<h3> ח</h3>
<b>אֲפִלּוּ בְּחָצֵר שֶׁאֵינָהּ מְעֹרֶבֶת</b>. שלא השתתפו בה ב'עירוב חצרות', ואסרו חכמים לטלטל בה חפצים (ראה הלכות עירובין א,ב), אף שהיא רשות היחיד.
<b>וְהַיּוֹצֵאת בִּצְלוֹחִית שֶׁל פַּלְיָטוֹן שֶׁאֵין בָּהּ בֹּשֶׂם כְּלָל חַיֶּבֶת</b>. מכיוון שצלוחית ללא בושם אינה תכשיט אלא משא.
<h3> ט</h3>
<b>בְּשֶׁל יַלְדָּה</b>. בחוטי שער של צעירה, שלא הלבינו.
<b>שֶׁשֶּׁבַח הֵן לָהּ</b>. שנראית בהם צעירה יותר.
<b>וְכָל שֶׁהוּא אָרִיג יוֹצְאָה בּוֹ עַל רֹאשָׁהּ</b>. שהמים נכנסים באריג ואין צורך לחלצו בשעת טבילה.
<h3> י</h3>
<b>בִּכְלִיל</b>. עטרה.
<b>בְּצִיץ וּבִלְחָיַיִם</b>. ראה לעיל ה"ו.
<b>בַּסְּבָכָה</b>. במטפחת ראש.
<h3> יא</h3>
<b>בְּמוֹךְ</b>. חתיכת צמר וכדומה.
<b>וַאֲפִלּוּ עָשְׂתָה לוֹ בֵּית יָד</b>. ידית לאחיזה.
<h3> יב</h3>
<b>בַּקֵּיסָמִין שֶׁבְּאָזְנֵיהֶם</b>. שתוחבים בנקבים שבתנוך האוזן.
<b>וּבָרְעָלוֹת</b>. קישוט של פעמונים (פה"מ שבת ו,ו).
<b>וּבָרְדִיד</b>. בגד שמכסה את כל הגוף.
<b>הַפָּרוּף</b>. הכרוך, דהיינו שקצותיו כרוכים על גבי דבר קשה.
<b>וְאִם פָּרְפָה יוֹצְאָה בּוֹ</b>. מכיוון שהיא מטלטלת אותו אגב הטלית ולא בפני עצמו.
<h3> יג</h3>
<b>בַּקֵּיסָם שֶׁבְּשִׁנָּיו</b>. לסתום חור שבשיניו (אורה ושמחה).
<b>וְשֶׁבְּסַנְדָּלוֹ</b>. שמשמש לחיבור הרצועות.
<b>וְאִם נָפַל לֹא יַחֲזִיר</b>. מחשש שיבוא לטלטל באופן האסור.
<b>שֶׁהֲרֵי הַחוּט וְהַמְּשִׁיחָה חֲשׁוּבִין אֶצְלוֹ וְאֵינָן מוֹעִילִין לַמַּכָּה</b>. ולכן אינם בטלים לגבי המוך והספוג, והם נחשבים למשא שחייבים על הוצאתו.
<b>וּבָאֶגֶד</b>. תחבושת.
<b>וּבָאִסְפְּלָנִית וּמְלוּגְמָא וּרְטִיָּה</b>. מיני משחות ומרקחות הנמרחות על תחבושות וניתנות על פצעים.
<b>וּבַסֶּלַע</b>. מטבע כסף.
<b>הַצִּנִּית</b>. פצע מוגלתי נוקשה.
<b>וּבְבֵיצַת הַחַרְגּוֹל וּבְשֵׁן הַשּׁוּעָל וּבְמַסְמֵר הַצָּלוּב</b>. המשמשים כסגולות לרפואות שונות.
<b>וְהוּא שֶׁיֹּאמְרוּ הָרוֹפְאִים שֶׁהוּא מוֹעִיל</b>. שאם לא כן הרי הם 'דרכי האמורי' שאסורים משום הליכה בחוקות הגויים (פה"מ שבת ו,י, וראה הלכות עבודה זרה יא,א).
<h3> יד</h3>
<b>בְּאֶבֶן תְּקוּמָה</b>. אבן המשמשת כסגולה למניעת הפלה.
<b>וּבְמִשְׁקַל אֶבֶן תְּקוּמָה</b>. דבר ששוקל כמו אבן תקומה, שאף בו יש אותה התועלת.
<b>בְּקָמֵיעַ מֻמְחֶה</b>. שהוכחה יעילותו.
<b>וְכֵן הַיּוֹצֵא בִּתְפִלִּין פָּטוּר</b>. אך אסור לצאת בהן לכתחילה מפני שאין מניחים תפילין בשבת (הלכות תפילין ד,י).
<h3> טו</h3>
<b>מִי שֶׁיֵּשׁ בְּרַגְלוֹ מַכָּה</b>. ואינו יכול לנעול בה סנדל.
<b>לֹא יֵצֵא בְּיָחִיד</b>. בסנדל אחד בלבד.
<b>בְּקַב שֶׁלּוֹ</b>. מעין רגל תותבת.
<b>אַנְקַטְמִין שֶׁל עֵץ</b>. סנדל עץ (פה"מ שבת ו,ח).
<b>שֶׁאֵינָן מִדַּרְכֵי הַמַּלְבּוּשׁ</b>. אינם בגד הנמצא בשימוש רגיל.
<h3> טז</h3>
<b>בְּפִיקָרְיוֹן וּבְצִיפָה שֶׁבְּרָאשֵׁי בַּעֲלֵי חֲטָטִין</b>. חתיכות פשתן וצמר שנותנים על פצעים שבראש.
<b>בִּזְמַן שֶׁצְּבָעָן וּכְרָכָן</b>. וכך הכין אותם לשימוש.
<b>אוֹ שֶׁיָּצָא בָּהֶן</b>. הלך בחוץ חבוש בהם.
<h3> יז</h3>
<b>בְּשַׂק עָבֶה וּבְסָגוֹס וּבִירִיעָה וּבַחֲמִילָה</b>. מיני בדים העשויים באריגה גסה ועבה.
<b>בְּתֵבָה</b>. ארגז עץ.
<b>בְּקֻפָּה</b>. סל.
<b>וְלֹא בְּמַחֲצֶלֶת מִפְּנֵי הַגְּשָׁמִים</b>. שכל אלו אינם בכלל מיני לבוש.
<h3> יח</h3>
<b>בַּזּוּגִין</b>. פעמונים.
<b>בְּחוֹתָם שֶׁל טִיט שֶׁבְּצַוָּארוֹ</b>. חותם עבדות עשוי מטיט התלוי בצווארו.
<b>הַמִּתְעַטֵּף בְּטַלִּיתוֹ וְקִפְּלָהּ מִכָּאן וּמִכָּאן בְּיָדוֹ אוֹ עַל כְּתֵפוֹ... אָסוּר</b>. מכיוון שהחלק המקופל אינו משמש כלבוש.
<h3> יט</h3>
<b>חַיָּב</b>. כדין משוי.
<b>בַּסּוּדָר</b>. מטפחת לעטיפת החלק העליון של הגוף.
<b>וְאַף עַל פִּי שֶׁאֵין נִימָה קְשׁוּרָה לוֹ בְּאֶצְבָּעוֹ</b>. ולא חוששים שהסודר ייפול.
<b>נִימָה</b>. חוט.
<b>סַבְנִית קְצָרָה</b>. מעין מגבת, שאינה מכסה את רוב הגוף.
<b>אַבְנֵט</b>. חגורה.
<h3> כ</h3>
<b>מְלָל</b>. חוטים שנשארים בקצה הבד לאחר שארגו אותו.
<b>שֶׁאֵינָהּ מְצֻיֶּצֶת כְּהִלְכָתָהּ</b>. שאין הציציות שבה קשורות כראוי, כגון שנחתך חוט אחד מהן מעיקרו.
<b>מִפְּנֵי שֶׁאוֹתָן הַחוּטִין</b>. התלויים בה.
<b>הַצִּיצִית הַגְּמוּרָה</b>. ציצית קשורה כהלכתה.
<b>מִנּוֹאֵי הַבֶּגֶד</b>. מנויי, מקישוטי. [הערה: את המילה נואי הרמב"ם בפה"מ ניקד: נֹאִי.]
<b>וּמִטַּכְסִיסָיו</b>. דבר שנצרך לתיקון הבגד.
<b>הָאִמְרָא</b>. קישוט בשפת הבגד.
<b>שֶׁאֵין מִצְוַת עֲשֵׂה שֶׁאֵין בָּהּ כָּרֵת דּוֹחָה שַׁבָּת</b>. שמצוות העשה של היחיד שדוחות שבת הן מילה ופסח (כל אחת מטעמה), ובשתיהן יש חיוב כרת (יד"פ).
<h3> כא</h3>
<b>בַּקֵּיסָם</b>. חתיכת עץ דקה, ומשתמש בה כסרגל.
<b>גַּרְדִּי</b>. אורג.
<b>בָּאִירָא</b>. פיסת צמר.
<b>וְלֹא סוֹרֵק</b>. סורק צמר.
<b>בַּמְּשִׁיחָה</b>. חוט מדידה.
<b>בַּדֻּגְמָא</b>. דבר שצבוע לדוגמא.
<b>מִפְּנֵי שֶׁלֹּא הוֹצִיא כְּדֶרֶךְ הַמּוֹצִיאִין</b>. כדלעיל יב,יב-יד.
<h3> כב</h3>
<b>הַזָּב</b>. הסובל מהפרשה בלתי רצונית מאבר המין.
<b>בַּכִּיס שֶׁלּוֹ</b>. נרתיק אטום הסופג את הזיבה
<b>וְאַף עַל פִּי שֶׁאֵינוֹ צָרִיךְ לְגוּף הַהוֹצָאָה אֶלָּא כְּדֵי שֶׁלֹּא יִתְלַכְלְכוּ בְּגָדָיו</b>. שאינו מעוניין בזוב או בכיס כשלעצמם, אלא בתוצאת הלוואי של הוצאת הכיס.
<b>שֶׁהַמְּלָאכָה שֶׁאֵינָהּ צְרִיכָה לְגוּפָהּ חַיָּב עָלֶיהָ</b>. לעיל א,ז.
<h3> כג</h3>
<b>הַמּוֹצֵא תְּפִלִּין בְּשַׁבָּת בִּרְשׁוּת הָרַבִּים</b>. ויש צורך להכניסם בכדי שלא יתבזו.
<b>לוֹבְשָׁן כְּדַרְכָּן</b>. כמו ביום חול. ואף שאין יוצאים בתפילין בשבת (לעיל הי"ד), התירו במקרה זה כדי שלא יתבזו בחוץ.
<b>הֲרֵי זֶה מַחֲשִׁיךְ עֲלֵיהֶן</b>. נשאר שם עד צאת השבת.
<b>וְאִם הָיָה בִּימֵי הַשְּׁמָד</b>. שגזרו הגויים שלא לקיים את המצוות.
<h3> כד</h3>
<b>הַלִּיסְטִים</b>. שודדים.
<b>וּמוֹלִיכָן פָּחוֹת פָּחוֹת מֵאַרְבַּע אַמּוֹת</b>. שאינו חייב על טלטול באופן זה (כדלעיל יג,י).
<b>עַד שֶׁמַּגִּיעָן לֶחָצֵר הַחִיצוֹנָה</b>. מקום מוגן.
<b>אֲבָל אִם לֹא הָיוּ רְצוּעוֹתֵיהֶן מְקֻשָּׁרוֹת אֵינוֹ נִזְקָק לָהֶן</b>. שהעובדה שהרצועות לא נקשרו מעלה חשד שלא נעשו לשם תפילין.
<h3> כה</h3>
<b>הַמּוֹצֵא סֵפֶר תּוֹרָה</b>. במקום שאינו משתמר.
<b>וּבַסַּכָּנָה</b>. שחושש מליסטים ואינו יכול להישאר שם.
<b>וְאִם הָיוּ גְּשָׁמִים יוֹרְדִים</b>. והספר עלול להתקלקל.
<b>מִתְעַטֵּף בָּעוֹר</b>. עוטף את עצמו ביריעות הספר.
<b>וְחוֹזֵר וּמְכַסֶּה אוֹתוֹ</b>. בבגד.
<h3> כו</h3>
<b>הַלַּבְלָר</b>. סופר, שמלאכתו כתיבה.
<b>בְּקֻלְמוֹסוֹ</b>. כלי כתיבה.
<b>שֶׁמָּא יִשְׁכַּח</b>. שהחפצים בידו, משום שרגיל בהם.
<b>הוֹאִיל וְחַיָּב אָדָם לְמַשְׁמֵשׁ בִּתְפִלָּיו בְּכָל עֵת</b>. ראה הלכות תפילין ד,יד.
<b>עַד שֶׁמַּגִּיעַ לְבֵיתוֹ אוֹ לְבֵית הַמִּדְרָשׁ</b>. ושם יחלוץ אותן.
<h2>פרק כ</h2>
<h3> א</h3>
<b>אָסוּר לְהוֹצִיא מַשָּׂא עַל הַבְּהֵמָה בְּשַׁבָּת</b>. להעביר עליה משא מרשות לרשות.
<b>שֶׁנֶּאֱמַר לְמַעַן יָנוּחַ שׁוֹרְךָ וַחֲמֹרֶךָ</b>. ומכאן שאסור לאדם לעבוד בבהמה בשבת.
<b>וְאֶחָד כָּל הַבְּהֵמָה וְחַיָּה וָעוֹף</b>. כל בעלי החיים כלולים באיסור זה, והוזכרו שור וחמור כדוגמה לבהמות הפועלות בשירותו של האדם.
<b>לְפִי שֶׁאִסּוּרוֹ בָּא מִכְּלַל עֲשֵׂה</b>. איסור המלאכה בבהמה בשבת נלמד כהיסק ממצוות המנוחה, אולם חיוב מלקות הוא רק באיסור שנאמר במפורש בלשון 'לאו' (ראה הלכות סנהדרין יח,א, יט,ג).
<b>הַמְחַמֵּר</b>. מנהיג את בהמתו ומזרז אותה בהליכתה.
<h3> ב</h3>
<b>וַהֲלֹא לָאו מְפֹרָשׁ בַּתּוֹרָה שֶׁנֶּאֱמַר לֹא תַעֲשֶׂה וכו'</b>. הרי איסור עשיית מלאכה בבהמה כלול במפורש במצוות 'לא תעשה', ומדוע אין לוקים עליו.
<b>שֶׁלֹּא יַחֲרֹשׁ בָּהּ וְכַיּוֹצֵא בַּחֲרִישָׁה וכו'</b>. כאן מתחילה התשובה (מ"מ). איסור עשיית מלאכה בבהמה כולל גם מלאכות הנעשות על ידי האדם והבהמה יחד, כגון חרישה. ומכיוון שהעושה מלאכות אלו חייב סקילה, נמצא שעיקרו של ה'לאו' מתייחס לעונש מיתה ואינו מזהיר מפני מלקות. ולכן פטור ממלקות אף במקרים שבהם משתמש בבהמה באופן שאינו מתחייב מיתה, כגון שנשא עליה משא (לעיקרו של דין זה ראה הלכות סנהדרין יח,ב).
<h3> ג</h3>
<b>אָסוּר לְיִשְׂרָאֵל לְהַשְׁאִיל אוֹ לְהַשְׂכִּיר וכו'</b>. ראה גם לעיל ו,טז.
<b>בְּהֵמָה גַּסָּה</b>. גדולה, כגון פרה וחמור.
<b>וַהֲרֵי הוּא מְצֻוֶּה עַל שְׁבִיתַת בְּהֶמְתּוֹ</b>. אף אם אין הבעלים עושה בה מלאכה בעצמו (כדלעיל ה"א).
<b>וְאָסְרוּ חֲכָמִים לִמְכֹּר בְּהֵמָה גַּסָּה לְגוֹי</b>. אף שלאחר מכירתה אינה שלו ואינו מצווה עוד על שביתתה.
<b>שֶׁמָּא יַשְׁאִיל אוֹ יַשְׂכִּיר</b>. שאם מותר למכרה עלול לבוא גם להשאילה או להשכירה.
<b>קוֹנְסִין אוֹתוֹ עַד עֲשָׂרָה בְּדָמֶיהָ וּמַחֲזִירָהּ</b>. חייבוהו חכמים לקנותה מן הגוי בחזרה, אף אם ייאלץ לשלם בעבורה פי עשרה.
<b>שְׁבוּרָה</b>. בהמה שנשברה ידה או רגלה ואינה ראויה למלאכה, שמא ישתמש בה למלאכה קלה (פה"מ פסחים ד,ג, עבודה זרה א,ו).
<b>סַרְסוּר</b>. מתווך.
<b>שֶׁהַסַּרְסוּר אֵינוֹ מַשְׂכִּיר וְאֵינוֹ מַשְׁאִיל</b>. ואין חשש שהבהמה תושכר או תושאל לגוי.
<h3> ד</h3>
<b>שֶׁאֵין הַסּוּס אֶלָּא לִרְכִיבַת אָדָם</b>. סוס מיועד לרכיבה, ולא למלאכה כגון נשיאת משא או חרישה.
<b>וְהַחַי נוֹשֵׂא אֶת עַצְמוֹ</b>. שאינו נחשב למשא לעניין מלאכת הוצאה בשבת (כדלעיל יח,טז), ונמצא שאין הבהמה משמשת למלאכה האסורה בשבת מן התורה.
<b>וְשׁוֹחֵט אוֹתָהּ לְפָנָיו</b>. בתנאי שאכן ישחט אותה מיד.
<b>וְלֹא יִמְכֹּר סְתָם</b>. שלא לשם שחיטה.
<b>שׁוֹר שֶׁל פְּטָם</b>. שפיטמוהו, ומיועד בוודאי לאכילה.
<b>שֶׁמָּא יַשְׁהֶה אוֹתוֹ</b>. ולא ישחט אותו מיד.
<h3> ה</h3>
<b>בְּהֵמָה דַּקָּה</b>. צאן, שאינם בני מלאכה. ויש מקומות שנהגו שלא למכרם לגויים גזרה משום בהמה גסה.
<b>חַיָּה גַּסָּה</b>. חיות גדולות, שניתן לעשות בהן מלאכה.
<b>אֶלָּא עַל יְדֵי סַרְסוּר</b>. כפי ההיתר בבהמה גסה (לעיל ה"ג).
<h3> ו</h3>
<b>מִי שֶׁהֶחֱשִׁיךְ בַּדֶּרֶךְ</b>. שהיה בדרך לעיר ונכנסה השבת.
<b>וְלֹא הָיָה עִמּוֹ נָכְרִי שֶׁיִּתֵּן לוֹ כִּיסוֹ</b>. שכך הוא הדין אם יש שם נכרי (ראה לעיל ו,כב).
<b>כִּיסוֹ</b>. ארנק.
<b>עַד שֶׁלֹּא תִּהְיֶה שָׁם לֹא עֲקִירָה וְלֹא הַנָּחָה</b>. כך שהבהמה לא עקרה את החפץ ממקומו כשהחלה ללכת, ולא הניחה אותו כשעצרה. ואין חיוב בשבת על העברה בלא עקירה והנחה (לעיל יג,ט, יג,יב).
<h3> ז</h3>
<b>הָיָה עִמּוֹ חֵרֵשׁ שׁוֹטֶה וְקָטָן</b>. שאינם חייבים במצוות (ראה הלכות חגיגה ב,ד).
<b>מִפְּנֵי שֶׁהֵן אָדָם מִיִּשְׂרָאֵל</b>. שבאופן כללי נצטוו על השביתה, ולכן לא יתן גם לאלו שפטורים ממצוות.
<b>נוֹתְנוֹ לַשּׁוֹטֶה</b>. שאינו בר דעה כלל.
<b>חֵרֵשׁ וְקָטָן נוֹתְנוֹ לְאֵי זֶה מֵהֶן שֶׁיִּרְצֶה</b>. שהקטן עתיד להגיע לכלל דעה לכשיגדל, ואילו החרש יכול להתחלף עם גדול פיקח, ולפיכך לא הוכרע מי מהם במעלה מהאחר (ראה בבלי שבת קנג,א).
<b>פָּחוֹת פָּחוֹת מֵאַרְבַּע אַמּוֹת</b>. שאינו חייב על טלטול באופן זה (לעיל יג,י).
<b>וַאֲפִלּוּ מְצִיאָה שֶׁבָּאָה לְיָדוֹ</b>. שהגביהה לפני השבת והרי היא שלו.
<b>אֲבָל קֹדֶם שֶׁתָּבֹא לְיָדוֹ</b>. אם טרם הגביהה ומעוניין לטלטלה.
<b>אִם יָכוֹל לְהַחֲשִׁיךְעָלֶיהָ מַחֲשִׁיךְ</b>. ימתין שם עד צאת השבת, שלא התירו טלטול בפחות מארבע אמות לכתחילה במקרה כזה.
<h3> ח</h3>
<b>בְּמֶתֶג וָרֶסֶן</b>. טבעת עם רצועה המשמשים להנהגת הבהמה.
<b>רְאוּיָה</b>. מתאימה.
<b>כְּגוֹן שֵׁיר</b>. קולר עם טבעת.
<b>וְאַפְסָר</b>. חבל שקושרים בפה.
<b>וְחֹטֶם</b>. ברזל שטוח שקושרים על הלחיים.
<b>לַנָּקָה</b>. נאקה, נקבת הגמל.
<b>וְסוּגַר לַכֶּלֶב</b>. מחסום לפי הכלב.
<b>שֶׁכָּל שְׁמִירָה מְעֻלָּה אוֹ שְׁמִירָה פְּחוּתָה מַשּׂוֹי הוּא לָהּ</b>. שכשיכולה להשתמר בפחות ממנו היא אינה זקוקה לו, וכשאינו מספיק לשמירתה הוא גם כן מיותר ונחשב למשא.
<h3> ט</h3>
<b>אֲבָל מַכְנִיס הוּא חֲבָלִים לְתוֹךְ יָדוֹ</b>. ויכול למשוך יחד כמה בהמות.
<b>וְהוּא שֶׁלֹּא יֵצֵא חֶבֶל מִתַּחַת יָדוֹ טֶפַח</b>. שלא ישתלשל מידו יותר מטפח, שמא ייראה כמי שמחזיק חבל שאינו קשור לבהמה.
<b>וְצָרִיךְ שֶׁיִּהְיֶה הַחֶבֶל... גָּבֹהַּ מִן הָאָרֶץ טֶפַח אוֹ יָתֵר</b>. שאם יגיע עד סמוך לקרקע הוא נראה כחבל שנגרר ולא כדבר שנצרך לשמירת הבהמה.
<b>בַּזּוּג</b>. פעמון.
<b>פָּקוּק</b>. סתום.
<b>שֶׁאֵין לוֹ קוֹל</b>. אף שאין לחוש מצד השמעת קול בשבת (ראה לקמן כג,ד).
<h3> י</h3>
<b>בַּזּוּג שֶׁבִּכְסוּתָהּ</b>. פעמון שבבגדה.
<b>וְלֹא בַּחוֹתָם שֶׁבְּצַוָּארָהּ</b>. חותם זיהוי שתלוי על צווארה.
<b>וְלֹא בָּרְצוּעָה שֶׁבְּרַגְלָהּ</b>. פיסת עור שקושרים על פרסה שנסדקה (פה"מ שבת ה,ד).
<b>וְלֹא בַּסֻּלָּם שֶׁבְּצַוָּארָהּ</b>. המונע מהבהמה לסובב את ראשה לאחור (שם).
<b>בְּמַרְדַּעַת</b>. כעין שטיח המשמש כאוכף לנשיאת משאות.
<b>בַּמְּטוּטֶלֶת הַתְּלוּיָה לוֹ</b>. מטלית שקשורה בזנב הגמל.
<b>אֶלָּא אִם כֵּן הָיְתָה קְשׁוּרָה בִּזְנָבוֹ וְחוֹטַרְתּוֹ</b>. גם בזנבו וגם בדבשתו, שיש לשער שבאופן זה לא תיפול.
<b>וְלֹא יֵצֵא הַגָּמָל עֲקוּד יָד</b>. ידו כפופה לאחור וקשורה לעצמה.
<b>וְלֹא עֲקוּד רֶגֶל</b>. רגלו קשורה לידו (יד"פ).
<h3> יא</h3>
<b>בַּחוּטִין</b>. חוט לסימון שקשור ברגלו.
<b>בָּעֲגָלָה שֶׁתַּחַת הָאַלְיָה</b>. שלא יינזק הזנב וייקרע מכך שנגרר על הקרקע
<b>בַּסְּבָכָה</b>. כעין רשת.
<b>לְשַׁמֵּר</b>. שמיועדת לשמירת הבהמה.
<b>עֵז שֶׁחָקַק לָהּ בְּקַרְנֶיהָ</b>. עשה חריץ בקרניה, כדי להדק בו את האפסר.
<b>תְּנַתְּחֶנּוּ</b>. תנתק אותו.
<b>וִיבִיאֶנּוּ בְּיָדוֹ בִּרְשׁוּת הָרַבִּים</b>. ונמצא מטלטל ארבע אמות ברשות הרבים באיסור.
<h3> יב</h3>
<b>הַזְּכָרִים</b>. אילים.
<b>זַכְרוּתָן</b>. איבר המין שלהם.
<b>שֶׁלֹּא יִפְּלוּ</b>. שלא יתנפלו.
<b>וּבַמַּטְלָנִיּוֹת הַמְרֻקָּמוֹת</b>. חתיכות בד רקומות.
<b>וְאַלְיָה</b>. זנב.
<b>מְלֻפָּפוֹת בְּמַטְלָנִיּוֹת</b>. עטופות בבדים.
<b>שֶׁיִּיבַשׁ מֵהֶן הֶחָלָב</b>. שגופן יפסיק לייצר חלב.
<h3> יג</h3>
<b>וְלֹא יֵצֵא הַסּוּס בִּזְנַב שׁוּעָל</b>. שתולים לסוס בין עיניו כדי שלא תשלוט בו עין הרע (רש"י ועוד ראשונים בבלי שבת נג,א).
<b>וְלֹא בִּזְהוֹרִית שֶׁבֵּין עֵינָיו</b>. צמר אדום שקשור בין עיניו.
<b>בַּקַּלַּסְטָר שֶׁבְּפִיהָ</b>. כלי עם אוכל שקשור לפיה.
<b>וְלֹא בְּקָמֵיעַ שֶׁאֵינוֹ מֻמְחֶה לַבְּהֵמָה</b>. קמיע שלא הוכח כמרפא ומועיל לבהמה, הגם שנבדק לאדם (ראה לעיל יט,יד).
<b>בָּאֶגֶד</b>. תחבושת.
<b>וּבַכַּבְשׁוּשִׁין</b>. לוחות לקיבוע שבר.
<b>וּבַשִּׁלְיָה הַמְדֻלְדֶּלֶת בָּהּ</b>. שליה שתלויה בה לאחר המלטה.
<b>וּמְטַיֶּלֶת בּוֹ בֶּחָצֵר</b>. אבל לא ברשות הרבים (לעיל ה"ט).
<b>וְנוֹתֵן מַרְדַּעַת עַל הַחֲמוֹר בְּשַׁבָּת וּמְטַיֵּל בֶּחָצֵר</b>. אבל לא ברשות הרבים (לעיל ה"י).
<h3> יד</h3>
<b>עֲבָדִים שֶׁמָּלוּ וְטָבְלוּ לְשֵׁם עַבְדוּת וכו'</b>. עברו תהליך שהוא מעין תהליך גיור וכתוצאה ממנו מחויבים במצוות שהנשים חייבות בהן, ובכלל זה שמירת שבת (ראה הלכות איסורי ביאה יד,ט, הלכות חגיגה ב,א).
<b>הֲרֵי הֵן כְּגֵר תּוֹשָׁב</b>. כגוי המתגורר בארץ ישראל (ראה הלכות איסורי ביאה יד,ז-ח, הלכות עבודה זרה י,ו).
<b>בְּפַרְהֶסְיָא</b>. באופן גלוי ומפורסם.
<b>וְאֵין מְקַבְּלִין גֵּר תּוֹשָׁב אֶלָּא בִּזְמַן שֶׁהַיּוֹבֵל נוֹהֵג</b>. ובזמן הזה בטלו היובלות (הלכות שמיטה ויובל י,ח).
<b>וְגֵר צֶדֶק</b>. גוי שהתגייר וקיבל עליו את כל מצוות התורה, ודינו כיהודי (הלכות איסורי ביאה יב,יז; להליך גיורו ראה שם יד,א–ו).
<b>בְּמִי נֶאֱמַר וְיִנָּפֵשׁ בֶּן אֲמָתְךָ וְהַגֵּר</b>. מי הם בן האמה והגר המוזכרים בפסוק, שישראל מוזהר על שביתתם? והרי גר תושב ועבד שלא מל וטבל מותרים במלאכה.
<b>לְקִיטוֹ</b>. שכיר למשך תקופת הקציר.
<b>וּשְׂכִירוֹ</b>. שכיר למשך תקופה מסוימת.
<h2>פרק כא</h2>
<h3> א</h3>
<b>מֵהֶן דְּבָרִים אֲסָרוּם מִפְּנֵי שֶׁהֵן דּוֹמִים לִמְלָאכוֹת</b>. יש צד של דמיון בינם ובין המלאכות האסורות, אף שאינם בכלל המלאכה.
<b>גְּזֵרָה שֶׁמָּא יָבֹא מֵהֶן אִסּוּר סְקִילָה</b>. שאם ינהג כדרך שנוהג בימות החול, עלול לשכוח שהיום שבת ולעשות מלאכה.
<h3> ב</h3>
<b>כָּל הַמַּשְׁוֶה גֻּמּוֹת הֲרֵי זֶה חַיָּב מִשּׁוּם חוֹרֵשׁ</b>. לפי שמתקן את הקרקע (לעיל ח,א). ואם השווה גומות בבית, חייב משום בונה (ראה לעיל י,יב).
<b>אָסוּר לְהִפָּנוֹת בִּשְׂדֵה הַנִּירָה</b>. אסור לעשות צרכיו בשדה חרוש, שיש לחשוש בו לתיקון פני הקרקע כשיבוא לכסות צואתו.
<b>הַמְפַנֶּה אֶת הָאוֹצָר בְּשַׁבָּת וכו'</b>. שהותר לפנות את התבואה מן המחסן במקרים הללו (לקמן כו,טו), אך לא לרוקנו לגמרי.
<b>וְיָשׁוּף</b>. ישפשף.
<b>וּמֻתָּר לִדְרֹס הָרֹק שֶׁעַל גַּבֵּי הַקַּרְקַע וְהוֹלֵךְ לְפִי תֻּמּוֹ</b>. שכשמהלך כדרכו אין לחשוש ליישור פני הקרקע.
<h3> ג</h3>
<b>נָשִׁים הַמְשַׂחֲקוֹת</b>. שנהגו לשחק בכגון זה. ולא הוזכרו ילדים משום שאינם מצווים.
<b>שֶׁמָּא יָבֹאוּ לְהַשְׁווֹת הַגֻּמּוֹת</b>. לצורך המשחק.
<b>לְכַבֵּד אֶת הַקַּרְקַע</b>. לטאטא.
<b>רָצוּף בַּאֲבָנִים</b>. מרוצף, שבזה אין חשש שישווה גומות.
<b>וּמֻתָּר לְזַלֵּף מַיִם עַל גַּבֵּי הַקַּרְקַע וכו'</b>. שכוונתו שלא יעלה האבק, ואינו מכוון ליפות את הקרקע.
<b>אֵין סָכִין אֶת הַקַּרְקַע</b>. בשמן.
<b>וְאֵין נוֹפְחִין</b>. אסור לנשוף כדי להפריח את האבק.
<b>וְאֵין מַדִּיחִין</b>. אסור לשטוף את הרצפה.
<h3> ד</h3>
<b>חָצֵר שֶׁנִּתְקַלְקְלָה בְּמֵי גְּשָׁמִים וכו'</b>. שיש בה בוץ ומים, וצריך להניח שם תבן כדי לדרוך על משטח יבש.
<b>וּמְרַדֶּה</b>. מרדד, משטח.
<b>בְּשׁוּלֵי הַקֻּפָּה</b>. תחתית הקופה.
<h3> ה</h3>
<b>הַמַּשְׁקֶה אֶת הַזְּרָעִים חַיָּב מִשּׁוּם זוֹרֵעַ</b>. כמובא לעיל ח,ב.
<b>אָסוּר לִשְׁאֹב מַיִם מִן הַבּוֹר בַּגַּלְגַּל</b>. המסייע לשאיבתם בקלות.
<b>גְּזֵרָה שֶׁמָּא יְמַלֵּא לְגִנָּתוֹ וּלְחֻרְבָּתוֹ</b>. להשקות את הערוגות שבהן.
<b>אִם הָיָה הַבּוֹר שֶׁל גַּלְגַּל בֶּחָצֵר</b>. שאין בה גינה או חורבה או שאין דרך למלא ממנו לגינה או לחורבה.
<h3> ו</h3>
<b>הַתּוֹלֵשׁ חַיָּב מִשּׁוּם קוֹצֵר</b>. כמובא לעיל ח,ג.
<b>אָסוּר לִרְדּוֹת דְּבַשׁ מִכַּוַּרְתּוֹ בְּשַׁבָּת</b>. שפעולה זו דומה לקצירה.
<h3> ז</h3>
<b>הֲדַס הַמְחֻבָּר מֻתָּר לְהָרִיחַ בּוֹ... וַהֲרֵי רֵיחוֹ מָצוּי</b>. שניתן להריח בו בעודו מחובר, ואין צורך לקצצו.
<h3> ח</h3>
<b>אִילָן שֶׁהָיוּ שָׁרָשָׁיו גְּבוֹהִין... אָסוּר לֵישֵׁב עֲלֵיהֶן</b>. לפי שאסור להשתמש באילן (לעיל ה"ו).
<b>וְאִם אֵינָן גְּבוֹהִין שְׁלֹשָׁה הֲרֵי הֵן כָּאָרֶץ</b>. לפי שעד גובה שלושה טפחים מהקרקע, הכל נחשב כקרקע.
<b>הָיוּ בָּאִין מִלְּמַעְלָה מִשְּׁלֹשָׁה לְתוֹךְ שְׁלֹשָׁה</b>. שהיה השורש יוצא מהאילן למעלה משלושה טפחים מהקרקע, ומשתפל אל מקום שגובהו פחות משלושה טפחים.
<b>אַף עַל פִּי שֶׁצִּדָּן אֶחָד שָׁוֶה לָאָרֶץ</b>. כגון שהקרקע מתגבהת באותו הצד.
<b>אוֹ שֶׁיֵּשׁ חָלָל תַּחְתֵּיהֶן שְׁלֹשָׁה</b>. יש בקע בקרקע שתחת השורש אך מסביב אינם גבוהים משלושה.
<h3> ט</h3>
<b>זְמוֹרָה לְהַנְהִיגָהּ</b>. ענף שישמש כשוט.
<b>וְצִדֵּי צְדָדִין מֻתָּרִין</b>. להישען על דבר אחר, הנסמך על הבהמה.
<b>עָלָה בָּאִילָן בְּשַׁבָּת... בְּמֵזִיד אָסוּר לֵירֵד</b>. משום קנס, וצריך להישאר שם עד מוצאי שבת.
<h3> י</h3>
<b>כֵּיצַד</b>. פורקים את המשא מעל גבי בהמה מבלי להישען עליה.
<b>שָׁלִיף</b>. שק המונח על שני צדי הבהמה.
<b>מַכְנִיס רֹאשׁוֹ תַּחְתָּיו וּמְסַלְּקוֹ לְצַד אֶחָד וכו'</b>. דוחק בראשו את אחד הצדדים כלפי גב הבהמה, עד שהכול נופל מהצד השני.
<b>הָיָה בָּא מִן הַדֶּרֶךְ בְּלֵילֵי שַׁבָּת וּבְהֶמְתּוֹ טְעוּנָה</b>. וצריך לפרוק ממנה את המשא.
<b>נוֹטֵל אֶת הַכֵּלִים הַנִּטָּלִין בְּשַׁבָּת</b>. מותר לו לקחת את הכלים שאין איסור לטלטלם בשבת (ראה לקמן פרקים כה-כו).
<b>וְשֶׁאֵינָן נִטָּלִין</b>. כלים שאסור לטלטלם.
<b>שֶׁהֲרֵי אִם יִרְצֶה לִשְׁלֹף הַכַּר שׁוֹלֵף... וְנִמְצָא שֶׁלֹּא בִּטֵּל כְּלִי</b>. שאילו היו השקים גדולים ולא ניתן לשלוף את הכרים תחתיהם, נחשב הדבר לביטול כלי מהיכנו ואסור (ראה לקמן כה,כג).
<b>עֲשָׁתוֹת שֶׁל זְכוּכִית</b>. זכוכית גולמית, העומדת להתכה.
<b>הָיוּ הַשַּׂקִּים גְּדוֹלִים וּמְלֵאִים כְּלֵי זְכוּכִית וְכַיּוֹצֵא בָּהֶן פּוֹרֵק בְּנַחַת</b>. שבמקרה זה התירו, הואיל ואין דרך אחרת.
<b>לֹא יַנִּיחֵן שָׁם עַל גַּבֵּי בְּהֵמָה וכו'</b>. לא ישאיר את המשא על גב הבהמה למשך השבת.
<h3> יא</h3>
<b>הַמְדַבֵּק פֵּרוֹת עַד שֶׁיֵּעָשׂוּ גּוּף אֶחָד חַיָּב מִשּׁוּם מְעַמֵּר</b>. כמבואר לעיל ח,ה-ו.
<b>שֶׁמָּא יִכְבְּשֵׁם בְּיָדוֹ בְּתוֹךְ הַקֻּפָּה</b>. ידחפם לסל בכוח.
<b>וְכֵן אֵין מְקַבְּצִין אֶת הַמֶּלַח</b>. לאסוף אותו מהמקומות שבהם הוא נוצר, אף שאינו מגידולי קרקע ומלאכת עימור לא שייכת בו (שם).
<h3> יב</h3>
<b>מְפָרֵק חַיָּב מִשּׁוּם דָּשׁ וכו'</b>. כמובא לעיל ח,ז.
<b>תּוּתִים וְרִמּוֹנִים</b>. שסחיטתם של כל הפירות בשבת, מלבד זיתים וענבים, אינה אסורה מן התורה (ראה לעיל ח,י).
<b>פְּרִישִׁים</b>. חבושים.
<b>וְעֻזְרָרִין</b>. פרי קטן וחמצמץ הדומה לתפוח.
<b>מִפְּנֵי שֶׁאֵינָן בְּנֵי סְחִיטָה</b>. אינם ראויים לסחיטה.
<h3> יג</h3>
<b>כְּבָשִׁים וּשְׁלָקוֹת</b>. מיני מאכל שנכבשו או בושלו, וספחו נוזלים.
<b>אִם לְרַכֵּךְ גּוּפָן מֻתָּר</b>. להכין אותם לאכילה מותר, משום שאינו מתכוון בסחיטה זו לצורך המשקה.
<b>וְאֵין מְרַסְּקִין אֶת הַשֶּׁלֶג שֶׁיָּזוּבוּ מֵימָיו</b>. שדומה לסחיטת פירות.
<b>אֲבָל מְרַסֵּק הוּא לְתוֹךְ הַכּוֹס וכו'</b>. להכינו לאכילה.
<b>וְהַבֹּסֶר</b>. ענבים שלא הבשילו.
<b>וְהַמְּלִילוֹת</b>. שיבולים.
<b>אִם מְחֻסָּרִין דִּיכָה</b>. שלא נתרסקו כל צורכם במדוך.
<b>לִגְמֹר שְׁחִיקַת הָרִיפוֹת בְּעֵץ הַפָּרוּר</b>. למעך ולפורר את חלקי החיטה הגרוסה באמצעות כף העץ שבוחשים בה בקדרה, שהרי נגרסו כל הצורך מבעוד יום.
<b>אַחַר שֶׁמּוֹרִידִין אוֹתָהּ מֵעַל הָאֵשׁ</b>. שאסור להגיס בקדרה בעודה על גבי האש (לעיל ג,יא).
<h3> יד</h3>
<b>הַמּוֹלֵל מְלִילוֹת</b>. מפרק שיבולים מקליפתן כדי להוציא את הדגן מתוכן.
<b>מוֹלֵל בְּשִׁנּוּי וכו'</b>. מפני שיש איסור תורה בדישת השיבולים כדרכן, ואופן השינוי מבואר לקמן הי"ז.
<b>הַיּוֹנֵק בְּפִיו פָּטוּר</b>. כמובא לעיל ח,י, אך אסור מדברי חכמים.
<b>וְאִם הָיָה גּוֹנֵחַ</b>. משתעל ומתקשה לנשום, שרפואתו יניקת חלב.
<b>מְפָרֵק כִּלְאַחַר יָד</b>. עושה את המלאכה שלא כדרכה.
<h3> טו</h3>
<b>שֶׁזָּבוּ</b>. נזלו.
<b>אִם זֵיתִים וַעֲנָבִים הֵם וכו'</b>. שאסור מהתורה לסחטם, כמובא לעיל הי"ב.
<b>וְאִם תּוּתִים וְרִמּוֹנִים הֵם וכו'</b>. שאסור לסחטם מדברי חכמים.
<b>אִם הִכְנִיסָן לַאֲכִילָה</b>. ייעד את אותם הפירות לאכילה.
<b>וְאִם הִכְנִיסָן לְדָרְכָן</b>. בכוונה להפיק מהם משקה.
<h3> טז</h3>
<b>וְיָצְאוּ מֵהֶן מַשְׁקִין מֵעַצְמָן</b>. בשבת.
<h3> יז</h3>
<b>זוֹרֶה וּבוֹרֵר מֵאֲבוֹת מְלָאכוֹת הֵן</b>. כמובא לעיל ח,יא.
<b>אַף עַל פִּי שֶׁמֻּתָּר לִמְלֹל וכו'</b>. לעיל הי"ד.
<b>מְנַפֵּחַ בְּיָדוֹ אַחַת בְּכָל כֹּחוֹ</b>. יכול לברור כל פעם מעט מהתערובת על ידי שנושף בפיו כדי להפריח את הקליפות שנמצאות בידו.
<b>בְּקָנוֹן... בְּתַמְחוּי</b>. מגש או קערה, המשמשים לברירה ומיון (ראה לעיל ח,יב, הלכות יום טוב ג,טו).
<b>וְהַמְשַׁמֵּר שְׁמָרִים וכו'</b>. מסנן יין כדי להוציא את השמרים.
<b>שֶׁמֻּתָּר לְסַנֵּן יַיִן צָלוּל אוֹ מַיִם צְלוּלִין בְּסוּדָרִין אוֹ בִּקְפִיפָה מִצְרִית</b>. הואיל וראויים לשתייה בלא סינון (לעיל ח,יד).
<b>וְיָבֹא לְשַׁמֵּר בַּמַּשְׁמֶרֶת</b>. יין שאינו צלול.
<b>הַמְחַבֵּץ</b>. מנער את החלב בכדי להפריד ממנו את החמאה.
<b>הַמְחַבֵּץ תּוֹלֶדֶת בּוֹרֵר הוּא</b>. כמובא לעיל ח,יא.
<b>לֹא יְחַבֵּץ בְּיָדוֹ</b>. לא יפריד את הגוש שנדבק יחד מתוך הדבש.
<h3> יח</h3>
<b>הֲרֵי זֶה תּוֹלֶדֶת טוֹחֵן</b>. כמובא לעיל ח,טו.
<b>הַשַּׁחַת</b>. תבואה שנקצרה לפני גמר בישולה ומיועדת למאכל בהמה.
<b>שֶׁאֵין טְחִינָה בְּפֵרוֹת</b>. בדברים הראויים לאכילה חיים, שכן חיתוכם אינו בכלל עיבוד אלא כדרך אכילתם.
<b>וּמַתִּירִין אֲלֻמּוֹת שֶׁל עָמִיר</b>. מפרקים את קשרי החבילות.
<b>וּמְפַסְפֵּס בְּיָדוֹ אֲלֻמּוֹת</b>. מפריד את השיבולים, שתוכלנה הבהמות לאכול מהן.
<h3> יט</h3>
<b>סִיאָה וְאֵזוֹב וְקוֹרָנִית</b>. צמחים ריחניים הראויים גם למאכל אדם (וראה לקמן כו,יח).
<b>שֶׁהִכְנִיסָן לְמַאֲכַל בְּהֵמָה</b>. ולפיכך אינם מוקצה (אך אם הכניסם כעצים להסקה אין להשתמש בהם, לקמן כו,יח).
<b>לָדֹק</b>. לכתוש, לפורר דק.
<h3> כ</h3>
<b>הֲרֵי זֶה כּוֹתֵשׁ בְּיַד הַסַּכִּין וּבַקְּעָרָה</b>. שהוא דרך שינוי, ולא במכתשת וכיוצא בזה.
<b>יִשְׁחַק סַמְמָנִין</b>. יטחן מיני תרופות.
<h3> כא</h3>
<b>לֹא יֹאכַל דְּבָרִים שֶׁאֵינָן מַאֲכַל בְּרִיאִים</b>. מאכלים שאין אוכלים אותם בדרך כלל, אלא כרפואה.
<b>אֵזוֹבְיוֹן וּפוּאָה</b>. צמחים שיש להם סגולות מרפא.
<b>לַעֲנָה</b>. צמח מר (המשמש גם כתבלין).
<h3> כב</h3>
<b>הַכֻּסְבָּר וְהַכְּשׁוּת וְהָאֵזוֹב</b>. שמשתמשים בהם כתבלינים.
<b>חִלְתִּית</b>. צמח חריף המשמש כתבלין וכתרופה, ושורים אותו במים או בחומץ כדי לשתותו.
<b>מֻתָּר לִשְׁתּוֹתוֹ בַּשַּׁבָּת בִּמְקוֹמוֹת שֶׁנָּהֲגוּ הַבְּרִיאִים לִשְׁתּוֹת הַחִלְתִּית</b>. שהרי אף היא מאכל בריאים. ומפני שהתחיל ברפואה זו קודם השבת התירו לו גם לעשות פעולות נוספות בהכנת החלתית, מכיוון שעלול להסתכן אם לא ימשיך לשתותה אף בשבת (אורה ושמחה, וראה עוד לקמן כב,ז).
<b>וְשׁוֹתִין זֵיתוֹס הַמִּצְרִי</b>. מאכל העשוי ממלח וקמח שעורים וגרגרי חריע הנילושים במים (פה"מ פסחים ג,א) ומועיל לרפואה, אך הוא גם מאכל לבריאים.
<h3> כג</h3>
<b>הַחוֹשֵׁשׁ בְּמָתְנָיו לֹא יָסוּךְ יַיִן וְחֹמֶץ וכו'</b>. שאין דרך הבריאים לסוך בהם.
<b>שֶׁמֶן וֶרֶד</b>. שמן המבושם בוורדים, שלרוב משתמשים בו לרפואה בלבד.
<b>צוֹמְתָהּ בְּיַיִן</b>. לעצירת הדם.
<b>וְאֵינוֹ צוֹמְתָהּ בְּחֹמֶץ</b>. שדרך רפואה בכך.
<b>וְאִם הָיָה עָנֹג אַף בְּיַיִן אָסוּר</b>. שגם היין מועיל כרפואה לאדם מעונג.
<h3> כד</h3>
<b>לֹא יְגַמַּע בָּהֶן אֶת הַחֹמֶץ וְיִפְלֹט</b>. שניכר בכך שמגרגר את החומץ לרפואת שיניו.
<b>הַמַּצְטִכֵּי</b>. שרף של אלת המסטיק, המועיל לרפואה ולריח הפה.
<b>וְאֵין שָׁפִין אֶת הַשִּׁנַּיִם בְּסַם בְּשַׁבָּת</b>. תרופה המיוחדת לשיניים.
<h3> כה</h3>
<b>גַּב הָעַיִן</b>. העפעף.
<b>וְרֹק תָּפֵל</b>. של אדם שקם ועדיין לא אכל ולא דיבר הרבה (ראה הלכות איסורי ביאה ט,לח).
<b>אֲפִלּוּ עַל גַּב הָעַיִן אָסוּר</b>. שאין משתמשים בו כך אלא לרפואה.
<b>קִלּוֹר</b>. תחבושת לעיניים ששורים אותה בתמיסת רפואות, ונראה כרוחץ כשנותנה על גב עיניו.
<b>וְלֹא יִדְחָקֶנָּה בְּיָדוֹ כְּדֵי לְהוֹצִיא מִמֶּנָּה דָּם</b>. לא ילחץ על הפצע, משום חובל (ראה לעיל ח,ז).
<h3> כו</h3>
<b>חַמִּין</b>. מים חמים.
<b>מוֹךְ</b>. חתיכת צמר.
<b>וְנוֹתְנִין מוֹךְ יָבֵשׁ עַל גַּבֵּי הַמַּכָּה</b>. כדי שלא ישרטו הבגדים את המכה, ואין בזה משום רפואה.
<b>וְאִם הָיָה עַתִּיק אָסוּר</b>. אם היה המוך משומש נחשב כרטייה, שאסור להניחה בשבת על הפצע שמא ימרח (לקמן הכ"ז).
<h3> כז</h3>
<b>רְטִיָּה</b>. תחבושת עם משחה.
<b>שֶׁפֵּרְשָׁה עַל גַּבֵּי כְּלִי</b>. שנפלה מגופו אל כלי.
<b>מַחֲזִירִין אוֹתָהּ</b>. לפי שהיא כרטייה שהחליקה ממקומה.
<b>וְאִם פֵּרְשָׁה עַל גַּבֵּי קַרְקַע אָסוּר לְהַחֲזִירָהּ</b>. לפי שהדבר דומה למניח רטייה בתחילה בשבת.
<b>מְקַנְּחִין פִּי הַמַּכָּה</b>. מנגבים את הפצע.
<b>שֶׁמָּא יְמַרֵחַ</b>. את המשחה, והיא פעולה האסורה בשבת (לעיל יא,ו).
<h3> כח</h3>
<b>סָכִין וּמִתְמַשִּׁין בִּבְנֵי מֵעַיִם בְּשַׁבָּת</b>. מושחים את הבטן בשמן ומעסים.
<b>שֶׁיָּסוּךְ וִימַשְׁמֵשׁ בְּבַת אַחַת</b>. שהוא דרך שינוי, שבחול סכים ואחר כך ממשמשים.
<b>שֶׁדּוֹרְסִין</b>. מועכים ולוחצים.
<b>אָסוּר לַעֲמֹד בְּקַרְקַע דִּימֹסֶת</b>. קרקע של מרחץ מרפא (ואולי הוא מקום שממנו נובעים מים חמים), ואסור לעמוד עליה, אף אם אינו רוחץ ומתעמל שם.
<h3> כט</h3>
<b>בְּמֵי הַמִּשְׁרָה הַבְּאוּשִׁין</b>. מים ששורים בהם פשתן, שהם מסריחים.
<b>בְּיַם סְדוֹם</b>. ים המלח.
<b>אִם לֹא נִשְׁתַּהָה בָּהֶן</b>. אם רחץ ויצא מיד מותר, משום שאין זה צער.
<b>אַף עַל פִּי שֶׁיֵּשׁ לוֹ חֲטָטִין בְּרֹאשׁוֹ</b>. פצעים, והם מתרפאים מרחיצה זו.
<h3> ל</h3>
<b>סָכִין וּמְפָרְכִין</b>. מושחים בשמן את גלדי הפצעים ומגרדים אותם.
<b>וְאֵין חוֹשְׁשִׁין שֶׁמָּא יִשְׁחֹק לָהּ סַמְמָנִין</b>. שאין חשש כזה ברפואת בהמה.
<h3> לא</h3>
<b>לְהוֹצִיא הָרְאִי</b>. להוציא את הצואה.
<b>וּמֻתָּר לִכְפּוֹת כּוֹס עַל הַטַּבּוּר בְּשַׁבָּת כְּדֵי לְהַעֲלוֹתוֹ</b>. להניח כוס חמה הפוכה על הטבור, כדי להעלות את המעיים למקומם.
<b>וְכֵן מֻתָּר לְחַנֵּק וְלִלְפֹּף אֶת הַקָּטָן</b>. לכרכו בבגדים כדי ליישב את פרקי אבריו.
<b>וּלְהַעֲלוֹת אָזְנַיִם</b>. לסת שנפרקה.
<b>וּלְהַעֲלוֹת אֻנְקְלִי</b>. את זיז האנקול, קצהו התחתון של עצם החזה ('מפתח הלב'). אם האונקלי נכפף כלפי פנים הוא עלול ללחוץ על הקיבה.
<b>שֶׁכָּל אֵלּוּ וְכַיּוֹצֵא בָּהֶן אֵין עוֹשִׂין אוֹתָן בְּסַמְמָנִין וכו'</b>. ראה גם לעיל ב,י.
<h3> לב</h3>
<b>הַמְרַקֵּד מֵאֲבוֹת מְלָאכוֹת</b>. כמובא לעיל ח,יא.
<b>לְפִיכָךְ אֵין כּוֹבְרִין אֶת הַתֶּבֶן בִּכְבָרָה</b>. להפרידו מן המוץ.
<h3> לג</h3>
<b>מְגַבֵּל חַיָּב מִשּׁוּם לָשׁ</b>. כמובא לעיל ח,טז.
<b>קֶמַח קָלִי</b>. קמח של תבואה שנתייבשה בתנור, שאי אפשר לעשות ממנו עיסה.
<b>וּמֻתָּר לְגַבֵּל אֶת הַקָּלִי מְעַט מְעַט</b>. בכמויות קטנות.
<b>טְחִינָה גַּסָּה שֶׁהֲרֵי הִיא כְּחוֹל</b>. גרגרים גדולים.
<b>וְהוּא שֶׁיִּהְיֶה רַךְ</b>. בלילה רכה.
<b>וְצָרִיךְ לְשַׁנּוֹת</b>. את סדר נתינת המרכיבים מהרגלו בימות החול.
<h3> לד</h3>
<b>הַמֻּרְסָן</b>. סובין גסים.
<b>אֵין גּוֹבְלִין אוֹתוֹ</b>. לערבבו במים למאכל בהמה.
<b>וְנוֹתְנִין מַיִם עַל גַּבֵּי הַמֻּרְסָן וּמוֹלִיךְ בּוֹ הַתַּרְוָד וכו'</b>. מותר לשרותו במים ולהניע בו כלי בדרך שינוי, אך לא לערבב כרגיל.
<b>אֲפִלּוּ כּוֹר וַאֲפִלּוּ כּוֹרַיִם</b>. כמות גדולה מאוד.
<h3> לה</h3>
<b>אֵין מַאֲכִילִין... כְּדֶרֶךְ שֶׁהוּא מַאֲכִיל בַּחֹל</b>. באופן ובכמות של ימות החול, שרגיל להאביסם ולפטמם.
<b>לְמָקוֹם שֶׁאֵינָן יְכוֹלִין לְהַחֲזִיר</b>. שאינם יכולים לפלוט.
<h3> לו</h3>
<b>בְּמִי שֶׁמְּזוֹנוֹתָיו עָלָיו</b>. שהאדם אחראי למזונות אותה החיה.
<b>וּמֻתָּר לְאָדָם לְהַעֲמִיד בְּהֶמְתּוֹ עַל גַּבֵּי עֲשָׂבִים וְהִיא אוֹכֶלֶת</b>. אף שמדובר בעשבים המחוברים לקרקע, ואין חוששים שיתלוש כדי להאכילה.
<b>אֲבָל לֹא יַעֲמִיד אוֹתָהּ עַל גַּבֵּי דָּבָר שֶׁהֻקְצָה</b>. מאכלים מוקצים שאסורים בטלטול מדברי חכמים, ולגביהם חוששים שמא ייטול מהם להאכיל לבהמתו.
<b>וְעוֹמֵד בְּפָנֶיהָ כְּדֵי שֶׁתַּחֲזִיר פָּנֶיהָ לַדָּבָר הַמֻּקְצֶה וְתֹאכַל מִמֶּנּוּ</b>. מותר לכוונה שתאכל משם בעצמה, אם האדם עומד במרחק קצת.
<h2>פרק כב</h2>
<h3> א</h3>
<b>רְדִיַּת הַפַּת</b>. הוצאתה מן התנור אחר האפייה.
<b>שֶׁמָּא יָבֹא לֶאֱפוֹת</b>. לאיסור אפייה ראה לעיל ט,א.
<b>מַצִּיל מִמֶּנּוּ מְזוֹן שָׁלֹשׁ סְעוּדוֹת</b>. שמותר לו להוציא מן התנור כדי סעודות השבת (ראה גם לעיל ג,יח).
<b>וְאוֹמֵר לַאֲחֵרִים בֹּאוּ וְהַצִּילוּ לָכֶם</b>. ואף כל אחד מן האחרים רשאי להציל מזון שלוש סעודות (וראה לקמן כג,כד).
<h3> ב</h3>
<b>הַבַּלָּנִין</b>. מפעילי המרחצאות.
<b>וַאֲפִלּוּ לְהָזִיעַ</b>. מהאדים שבמרחץ, בלא לרחוץ בו.
<b>שֶׁלֹּא יִשְׁתַּטֵּף כָּל גּוּפוֹ בְּחַמִּין</b>. שלא להתרחץ במים חמים.
<b>בְּחַמֵּי הָאוּר</b>. שחוממו באש.
<b>אֲבָל בְּחַמֵּי טְבֶרְיָה וְכַיּוֹצֵא בָּהֶן מֻתָּר לְהִשְׁתַּטֵּף בָּהֶן כָּל גּוּפוֹ</b>. שחמים באופן טבעי, ואין טעם לגזרה בהם.
<h3> ג</h3>
<b>בְּצוֹנִין</b>. צוננים, מים קרים.
<b>מִפְּנֵי שֶׁמַּפְשִׁיר מַיִם שֶׁעָלָיו</b>. מחמם אותם מעט.
<b>הַמֵּבִיא סִלּוֹן שֶׁל צוֹנִין בְּתוֹךְ מַיִם חַמִּין</b>. צינור של מים קרים שהועבר בתוך מאגר מים חמים, על מנת שיתחממו המים הקרים שבצינור.
<b>אֲפִלּוּ בְּתוֹךְ חַמֵּי טְבֶרְיָה</b>. שאין איסור תורה לבשל בהם בשבת (לעיל ט,ג).
<h3> ד</h3>
<b>קִיתוֹן</b>. כד.
<b>וְהוּא שֶׁלֹּא יֵחַמּוּ... עַד שֶׁתְּהֵא כְּרֵסוֹ שֶׁל תִּינוֹק נִכְוֵית בָּהֶן</b>. ששיעור חימום כזה נחשב כבישול.
<b>וּמְחַמֵּם בֶּגֶד וּמַנִּיחוֹ עַל גַּבֵּי מֵעָיו בְּשַׁבָּת</b>. שאין זה בכלל בישול ואינו דומה לו.
<h3> ה</h3>
<b>אַמְבָּטִי שֶׁל מֶרְחָץ וכו'</b>. שיש בה כמות מרובה של מים (ומשום שחומה רב גזרו בה אף שאינה כלי ראשון — יד"פ, וראה הלכה הבאה).
<b>אֲבָל נוֹתֵן הוּא מַיִם חַמִּין לְתוֹךְ אַמְבָּטִי שֶׁל צוֹנִין</b>. לפי שהמים הקרים מרובים.
<h3> ו</h3>
<b>מֵחַם שֶׁפִּנָּה מִמֶּנּוּ מַיִם</b>. שרוקנו אותו מן המים, ודפנות הכלי עודן חמות.
<b>מֻתָּר לִתֵּן לְתוֹכוֹ מַיִם צוֹנִין כְּדֵי לְהַפְשִׁירָן</b>. שהמים רק יופשרו ולא יגיעו לכדי בישול.
<b>וְהוּא שֶׁלֹּא יִהְיוּ בִּכְלִי רִאשׁוֹן</b>. בכלי שהתבשלו בו.
<b>וְכֵן קְדֵרָה רוֹתַחַת אַף עַל פִּי שֶׁהוֹרִידָהּ מֵעַל הָאֵשׁ לֹא יִתֵּן לְתוֹכָהּ תְּבָלִין</b>. שיש דברים המתבשלים בכלי ראשון אף לאחר שהורידוהו מהאש.
<b>צָק הַתַּבְשִׁיל מִקְּדֵרָה לִקְעָרָה</b>. העביר את התבשיל מן הסיר שהתבשל בו לקערה.
<h3> ז</h3>
<b>הַחִלְתִּית</b>. צמח חריף המשמש כתבלין וכתרופה.
<b>אֵין שׁוֹרִין אֶת הַחִלְתִּית בֵּין בְּפוֹשְׁרִין בֵּין בְּצוֹנִין</b>. שזהו גמר מלאכת הכנתה, ודומה למלאכת הבישול.
<b>אֲבָל שׁוֹרֶה אוֹתוֹ בְּתוֹךְ הַחֹמֶץ</b>. שאין נוהגים כך בחול, ולכן אינו דומה לבישול (אורה ושמחה).
<b>וְאִם שָׁתָה יוֹם חֲמִישִׁי וְשִׁשִּׁי וכו'</b>. שכבר התחיל ברפואה זו, התירו לו לשרות ולחמם בשינוי מפני הסכנה.
<b>וּמַנִּיחוֹ בַּחַמָּה עַד שֶׁיֵּחַם</b>. שלא אסרו חימום בחמה בשבת (לקמן ה"ט).
<h3> ח</h3>
<b>מֻתָּר לִשְׁרוֹתוֹ בְּחַמִּין בְּשַׁבָּת</b>. לפי שאין בישול מן התורה בדבר מבושל (ראה לעיל ט,ג).
<b>מְדִיחִין אוֹתוֹ בְּחַמִּין בְּשַׁבָּת וכו'</b>. שוטפים אותו במים חמים, שאין זה בישול.
<b>אִם לֹא הָיְתָה הֲדָחָתוֹ גְּמַר מְלַאכְתּוֹ</b>. שיש דברים המוכשרים לאכילה בהדחתם במים החמים בלבד, ולכן נחשבת לגמר מלאכה הדומה לבישול, ואסורה.
<h3> ט</h3>
<b>אַף עַל פִּי שֶׁאָסוּר לְהָחֵם בְּתוֹלֶדֶת חַמָּה</b>. לעיל ט,ג.
<b>שֶׁאֵינוֹ בָּא לִטְעוֹת מֵחַמָּה לְאֵשׁ</b>. שאין חשש שהמחמם בחמה יטעה לחשוב שמותר לחמם אף באש.
<b>וְכֵן נוֹתְנִין מַיִם יָפִים לְתוֹךְ מַיִם רָעִים בִּשְׁבִיל שֶׁיִּצֹּנוּ</b>. לקרר מי שתייה בתוך מים קרים שאינם ראויים לשתייה.
<b>וְנוֹתְנִין תַּבְשִׁיל לְתוֹךְ הַבּוֹר בִּשְׁבִיל שֶׁיִּהְיֶה שָׁמוּר</b>. בקרירות הבור.
<h3> י</h3>
<b>מִפְּנֵי שֶׁנִּרְאֶה כְּעוֹשֶׂה מְלָאכָה מִמְּלֶאכֶת הַתַּבְשִׁיל</b>. שמכין תיבול כחלק מתהליך הבישול.
<b>וְכֵן לֹא יַעֲשֶׂה מֵי מֶלַח עַזִּין</b>. חזקים ומרוכזים.
<b>מֻרְיָס</b>. ציר מלוח.
<b>וּמֻתָּר לִמְלֹחַ בֵּיצָה</b>. לפזר על גבה מלח ולהניחה למשך זמן.
<b>אֲבָל צְנוֹן וְכַיּוֹצֵא בּוֹ אָסוּר וכו'</b>. לפי שדרך לכבוש ירקות.
<b>וְהַכּוֹבֵשׁ אָסוּר מִפְּנֵי שֶׁהוּא כִּמְבַשֵּׁל</b>. שאף היא פעולה המכשירה את המזון לאכילה.
<b>וּמֻתָּר לְטַפֵּל צְנוֹן וְכַיּוֹצֵא בּוֹ בְּמֶלַח</b>. להטבילו במלח, שאין זה דומה לכובש כבשים.
<h3> יא</h3>
<b>מֻתָּר לְעָרֵב יַיִן וּדְבַשׁ וּפִלְפְּלִין בְּשַׁבָּת לְאָכְלָן</b>. להכין תערובת זו לשתייה, שכן דרך בריאים לשתותה.
<b>אֲבָל יַיִן וּמַיִם וְשֶׁמֶן אֲפַרְסְמוֹן אָסוּר שֶׁאֵין זֶה רָאוּי לַאֲכִילַת בְּרִיאִים</b>. שהוא משקה המיוחד לרפואה, ואסור לשתותו וכן לערבו בשבת (ראה לעיל כא,כ-כא).
<h3> יב</h3>
<b>לְמָחָר מְמַחוֹ</b>. מסיר מן התערובת את החלק הגרוע (ראה גם לעיל ח,יד).
<b>וְלֹא יִטְרֹף</b>. לא יערבבו בכוח.
<b>שַׁחֲלַיִם</b>. מין צמח המשמש לאכילה או לתבלין (מין השחליים הנאכל כיום נקרא 'שחליים תרבותיים').
<b>וְלֹא יִשְׁחֹק</b>. לא יטחן אותם יחד.
<h3> יג</h3>
<b>הַנּוֹטֵל שֵׂעָר מִגּוּף הָאָדָם חַיָּב מִשּׁוּם גּוֹזֵז</b>. כמובא לעיל ט,ח.
<b>לְפִיכָךְ אָסוּר לִרְחֹץ אֶת הַיָּדַיִם בְּדָבָר שֶׁמַּשִּׁיר אֶת הַשֵּׂעָר וַדַּאי</b>. ואף שאינו מתכוון להשרת השער אסור, שהרי ידוע שאי אפשר שלא תיעשה אותה המלאכה (ראה לעיל א,ו).
<b>וּמֻתָּר לָחֹף אֶת הַיָּדַיִם בַּעֲפַר לְבֹנָה וכו'</b>. חומרי ניקוי ובישום המופקים מצמחים אלה, ובשימוש בהם אין ודאות שהשער ינשור.
<h3> יד</h3>
<b>בְּמַרְאָה שֶׁל מַתֶּכֶת</b>. שבאמצעות קצותיה החדים אפשר לקצוץ שער.
<b>וַאֲפִלּוּ קְבוּעָה בַּכֹּתֶל</b>. שאמנם במצבה זה אי אפשר להשיר בה שערות, אך להלכה אסרו שימוש בכל מראות של מתכת.
<h3> טו</h3>
<b>הַמְכַבֵּס חַיָּב מִשּׁוּם מְלַבֵּן וְהַסּוֹחֵט כְּסוּת חַיָּב מִפְּנֵי שֶׁהוּא מְכַבֵּס</b>. לעיל ט,יא.
<b>בְּפִי הָאֲשִׁישָׁה</b>. בפתח הכד.
<b>שֶׁמָּא יָבֹא לִידֵי סְחִיטָה</b>. בזמן דחיקת המטלית הרטובה.
<b>וְאֵין מְקַנְּחִין בִּסְפוֹג</b>. אסור לנגב בו, שבוודאי נסחטים ממנו מים בשעת הניגוב.
<b>אֶלָּא אִם כֵּן יֵשׁ לוֹ בֵּית אֲחִיזָה</b>. שאם יש לו ידית, אין ודאות שייסחטו.
<b>בְּבֶגֶד שֶׁאֵינוֹ מוּכָן לָהּ</b>. בבד שאינו הכיסוי הרגיל שלה, שבו יש חשש שיסחטנו אם יירטב.
<h3> טז</h3>
<b>נִשְׁבְּרָה לוֹ חָבִית בְּשַׁבָּת</b>. ורוצה להעביר את תכולתה לכלים אחרים לפני שתיפסד.
<b>וּבִלְבַד שֶׁלֹּא יְסַפֵּג בַּיַּיִן אוֹ יְטַפֵּחַ בַּשֶּׁמֶן</b>. לא יאסוף את היין או השמן בספוג או במטלית.
<b>וְיִקְלֹט</b>. את היין והשמן מן האוויר.
<b>וִיצָרֵף</b>. יקרב את הכלי לדופן הכלי הראשון כדי שהיין והשמן ייזלו אליו ממנו (רי"ד שבת קיז,ב).
<b>גְּזֵרָה שֶׁמָּא יָבִיא כְּלִי דֶּרֶךְ רְשׁוּת הָרַבִּים</b>. שמתוך שהוא בהול להציל, עלול לשכוח ולהביא כלי דרך רשות הרבים (לחשש דומה ראה גם לקמן כג,כ).
<b>נִזְדַּמְּנוּ לוֹ אוֹרְחִים</b>. לצורכם הותר לו אף להוסיף כלים.
<b>וְאִם הֶעֱרִים בְּדָבָר זֶה</b>. להזמין אורחים שלא התכוון להזמינם, בכדי שיוכל להציל את חביתו.
<b>מֻתָּר</b>. שמדובר בהרחקה שמדברי חכמים בלבד (ב"י).
<h3> יז</h3>
<b>מְסַכְסְכוֹ מִבִּפְנִים</b>. משפשף מן הצד הפנימי של הבגד.
<b>וְאֵינוֹ מְסַכְסְכוֹ מִבַּחוּץ גְּזֵרָה שֶׁמָּא יְכַבֵּס</b>. שפעולה זו דומה לכיבוס.
<b>וּמֻתָּר לְגָרְדוֹ בַּצִּפֹּרֶן וְאֵינוֹ חוֹשֵׁשׁ שֶׁמָּא יְלַבְּנוֹ</b>. שאין זו פעולה חשובה.
<b>הַמְסַכְסֵךְ אֶת הַסּוּדָר</b>. משפשפו כדי לצחצחו.
<b>אֲבָל הֶחָלוּק מֻתָּר מִפְּנֵי שֶׁאֵין כַּוָּנָתוֹ אֶלָּא לְרַכְּכוֹ</b>. שהחלוק הוא בגד תחתון, ואין טעם לייפותו.
<h3> יח</h3>
<b>מִנְעָל אוֹ סַנְדָּל</b>. העשויים עור.
<b>אֲבָל לְכַבְּסוֹ אָסוּר</b>. לשפשף שני צדיו זה בזה, כדרך שנוהגים בכיבוס.
<b>וְאֵין מְגָרְדִין לֹא מִנְעָלִים וְלֹא סַנְדָּלִים</b>. להסיר מהם את הלכלוך, שדומה למחליק את פני העור האסור משום ממחק (לעיל יא,ה).
<b>אֲבָל סָכִין וּמְקַנְּחִין אֶת הַיְשָׁנִים</b>. אך לא מנעלים חדשים, משום מעבד (לקמן כג,י).
<b>כַּר אוֹ כֶּסֶת שֶׁהָיָה עֲלֵיהֶן צוֹאָה אוֹ טִנּוּף מְקַנְּחוֹ בִּסְמַרְטוּט</b>. ואסור לשפוך עליה מים, משום כיבוס.
<b>וְאִם הָיְתָה עַל שֶׁל עוֹר וכו'</b>. שאין הרטבת כלי עור בכלל כיבוס.
<h3> יט</h3>
<b>בִּזְנַב הַסּוּס וּבִזְנַב הַפָּרָה</b>. בקווצות שער שנגזזו מהם.
<b>אֲבָל לֹא בַּמַּפָּה שֶׁמְּקַנְּחִין בָּהּ אֶת הַיָּדַיִם וכו'</b>. לא במגבת רגילה, שמא מחמת ריבוי הלכלוך יכבסנה.
<h3> כ</h3>
<b>מִסְתַּפֵּג בְּלוּנְטִיתוֹ</b>. מותר להתנגב במגבת.
<b>וְכֵן מִי שֶׁנָּשְׁרוּ כֵּלָיו</b>. נפלו בגדיו למים ונרטבו (פה"מ שבת כב,ד).
<b>וְאָסוּר לוֹ לְשָׁטְחָן</b>. לפרוס אותם לייבשם.
<b>וְכָל מָקוֹם שֶׁאָסְרוּ חֲכָמִים מִפְּנֵי מַרְאִית הָעַיִן אֲפִלּוּ בְּחַדְרֵי חֲדָרִים אָסוּר</b>. במקום שאינו גלוי לאחרים, שלא חילקו חכמים בגזרתם.
<h3> כא</h3>
<b>שְׁתֵּי מְטַהֲרוֹת זוֹ עַל גַּבֵּי זוֹ וכו'</b>. שני מקוואות שבכל אחד אין שיעור ארבעים סאה מים הנדרש להכשר טבילה, ויש ביניהם נקב שמצרפם יחד לשיעור הראוי (ראה הלכות מקוואות ח,ה-ז).
<b>הַפְּקָק</b>. העשוי מבד וסותם את הנקב שביניהן.
<b>שֶׁהֲרֵי דַּעְתּוֹ שֶׁיֵּצֵא הַמַּיִם</b>. שאינו מתכוון לסתימה מוחלטת של הנקב שבין המקוואות כי אז ייפסלו מהכשרם (יד"פ ע"פ תוכ"פ).
<b>וּפוֹקְקִין אֶת הַבִּיב בְּסוּדָרִין וכו'</b>. להאט את זרימת מי הגשמים אל פתח הביב (מוצא המים מן החצר), כדי שלא ייקוו שם וישובו אל עבר הבית.
<b>אֲבָל אֵין פּוֹקְקִין אֶת הַבִּיב כְּדֵי שֶׁיֵּרְדוּ הַמַּיִם לַבּוֹר וכו'</b>. להטות את מי הגשמים שלא יצאו מן החצר דרך הביב, אלא ימלאו את הבור שבחצר, ובמקרה זה רוצה בסתימה מוחלטת (יד"פ).
<h3> כב</h3>
<b>בֵּית יָד</b>. שרוול.
<b>וּלְשַׁבְּרָם שְׁבָרִים שְׁבָרִים</b>. לקפלם בקפלים מדויקים.
<b>וְכֵן אֵין מְקַפְּלִין אֶת הַכֵּלִים בְּשַׁבָּת כְּדֶרֶךְ שֶׁעוֹשִׂין בַּחֹל בַּבְּגָדִים כְּשֶׁיְּכַבְּסוּ אוֹתָן</b>. שהוא קיפול מוקפד.
<b>וְאִם לֹא הָיָה לוֹ כְּלִי אַחֵר לְהַחֲלִיפוֹ וכו'</b>. ומתכנן ללבוש את אותו הבגד למחרת, ורוצה לשמור עליו שלא יתקמט.
<b>שֶׁהֲרֵי הוּא מִתְמַעֵךְ וּמִתְלַכְלֵךְ מִיָּד</b>. אם לא ידאגו לקפלו.
<b>אֲבָל לְקַפֵּל בִּשְׁנַיִם אָסוּר</b>. שהוא קיפול טוב, ודומה לקיפול של חול.
<h3> כג</h3>
<b>הַצּוֹבֵעַ מֵאֲבוֹת מְלָאכוֹת</b>. כמובא לעיל ט,יג.
<b>לְהַעֲבִיר סָרָק עַל פָּנֶיהָ</b>. להתאפר.
<b>וְהַתּוֹפֵר מֵאֲבוֹת מְלָאכוֹת</b>. כמובא לעיל י,ט.
<b>אָסוּר לְמַלֹּאות הַכַּר וְהַכֶּסֶת הַחֲדָשִׁים בְּמוֹכִין</b>. להכניס פיסות צמר לתוך מזרן או כרית כשממלאם לראשונה, מחשש שיבוא לתפור ולסגור את הפתח.
<h3> כד</h3>
<b>הַקּוֹרֵעַ מֵאֲבוֹת מְלָאכוֹת</b>. כמובא לעיל י,י.
<b>מַפְרִישָׁן בְּצִנְעָה וּמִתְמַהְמֵהַּ</b>. מפרידם בזהירות ובאיטיות.
<b>אֵינוֹ חַיָּב כְּלוּם שֶׁהֲרֵי לֹא נִתְכַּוֵּן</b>. ראה לעיל א,ו.
<b>וּמֻתָּר לִלְבֹּשׁ כֵּלִים חֲדָשִׁים</b>. בגדים חדשים, אף שעלולים להיקרע כשלובשם, אם אינם לפי מידתו.
<b>פּוֹצְעִין אֶת הָאֱגוֹז בְּמַטְלִית</b>. מותר לעטוף אגוז במטלית ולהכות עליו עד שיתפצח.
<b>וְאֵין חוֹשְׁשִׁין שֶׁמָּא תִּקָּרַע</b>. שאף אם נקרעה, הוא אינו מתכוון לכך.
<h3> כה</h3>
<b>הַתּוֹקֵעַ חַיָּב מִשּׁוּם בּוֹנֶה</b>. כמובא לעיל י,יג.
<b>לֹא נוֹטְלִין אוֹתָן</b>. שדלתות הבית אסורות בטלטול, מפני שלא הוכנו לטלטול (לקמן כה,ו; ר"י קאפח ויד"פ).
<b>וְלֹא מַחֲזִירִין גְּזֵרָה שֶׁמָּא יִתְקַע</b>. שאפשר שיעשה החיבור של אותן הדלתות בחוזק, כדרך תקיעה (ראה לעיל י,יד).
<b>אֲבָל דֶּלֶת שִׁדָּה... נוֹטְלִין וְלֹא מַחֲזִירִין</b>. שהדרך להשתמש בדלתות כלים אלו ואין בהן איסור טלטול, אך שייך בהן החשש שמא יתקע.
<b>וְאִם נִשְׁמַט צִיר הַתַּחְתּוֹן שֶׁלָּהֶן</b>. הצירים הם שני זיזים התקועים בדלת מעליה ומתחתיה, שהתחתון סובב בחור במפתן והעליון בחור במשקוף. כאן מדובר בציר שנעקר מחיבורו לדלת.
<b>דּוֹחֲקִין</b>. דוחפים למקומו אם הוסט משם.
<b>וּבַמִּקְדָּשׁ מַחֲזִירִין אוֹתוֹ</b>. אף אם נפל מן הדלת, שלא גזרו משום שבות במקדש (לעיל כא,כז).
<b>אֲבָל צִיר הָעֶלְיוֹן שֶׁנִּשְׁמַט אָסוּר לְהַחֲזִירוֹ בְּכָל מָקוֹם</b>. שהציר העליון צריך להיות מחובר היטב למקומו, שאין כובד הדלת מחברו.
<h3> כו</h3>
<b>אֵין גּוֹדְלִין... וְאֵין פּוֹקְסִין</b>. סוגים שונים של קליעת שער.
<b>וְאֵין מַחֲזִירִין מְנוֹרָה שֶׁל חֻלְיוֹת וְלֹא כִּסֵּא הַמְפֻצָּל וכו'</b>. אסור להרכיב רהיטים העשויים מחוליות העומדות לפירוק ולהרכבה, ומתחברות בהידוק זו לזו.
<b>וְאִם הֶחֱזִיר פָּטוּר שֶׁאֵין בִּנְיָן בְּכֵלִים וְאֵין סְתִירָה בְּכֵלִים</b>. בכלים שדרך שימושם בפירוק והרכבה (יד"פ, אורה ושמחה, וראה לעיל י,יג).
<b>וְאֵין מְתַקְּנִין חֻלְיוֹת שֶׁל שִׁדְרָה שֶׁל קָטָן זוֹ בְּצַד זוֹ וכו'</b>. אסור ליישר את חוליות הגב של התינוק.
<h3> כז</h3>
<b>הָעוֹשֶׂה אֹהֶל קָבוּעַ</b>. המתקיים לאורך זמן.
<b>חַיָּב מִשּׁוּם בּוֹנֶה</b>. כמובא לעיל י,יג.
<b>אֹהֶל עֲרַאי</b>. גג שעשוי לזמן מועט.
<b>וּמֻתָּר לְהוֹסִיף אֹהֶל עֲרַאי</b>. להוסיף תוספת עראית לאוהל שהיה עשוי מלפני השבת (ובנוסח אחר כתוב: "להוסיף על אהל עראי").
<b>כְּרוּכָה</b>. מגולגלת.
<h3> כח</h3>
<b>הַכִּילָה</b>. אריג הנתלה סביב המיטה להגנה מפני זבובים וכיוצא בזה.
<b>וּמֻתָּר לְהַנִּיחַ מִטָּה וְכִסֵּא וּטְרַסְקָל וכו'</b>. שהנחתם היא לצורך שימוש על גביהם, ולא לצורך האוהל שתחתיהם.
<b>וּטְרַסְקָל</b>. כלי קיבול רחב.
<h3> כט</h3>
<b>כָּל אֹהֶל מְשֻׁפָּע שֶׁאֵין בְּגַגּוֹ טֶפַח</b>. יריעות פרוסות שלא יוצרות גג שטוח, אלא משופע.
<b>אוֹ בְּפָחוֹת מִשְּׁלֹשָׁה סָמוּךְ לְגַגּוֹ רֹחַב טֶפַח</b>. שאף במרחק שלושה טפחים מתחת לגג אין יריעות האוהל מרוחקות זו מזו טפח.
<b>הֲרֵי זֶה אֹהֶל עֲרַאי</b>. אף אם נעשה שיעמוד לאורך זמן.
<b>טַלִּית כְּפוּלָה</b>. יריעת בד גדולה התלויה מאמצעה ויוצרת אוהל משופע.
<b>מֻתָּר לִנְטוֹתָהּ</b>. למתוח את היריעות ולהגדיל את שטח האוהל, כדין מוסיף על אוהל עראי.
<b>וְכֵן הַפָּרֹכֶת</b>. שאינה עשויה כעין גג אלא כמחיצה.
<h3> ל</h3>
<b>כִּילַת חֲתָנִים</b>. כילה צרה וגבוהה התלויה מעל גבי מוט אחד המכוון כנגד אמצע המיטה.
<b>הוֹאִיל וְהִיא מְתֻקֶּנֶת לְכָךְ</b>. מכיוון שהיא מיועדת לשימוש זה, אינו כעושה אוהל עראי לכתחילה.
<b>וְהוּא שֶׁלֹּא תְּהֵא מְשֻׁלְשֶׁלֶת מֵעַל הַמִּטָּה טֶפַח</b>. שלא תרד היריעה אנכית גובה טפח, שנחשיב טפח זה כדופן ישרה וממילא נמצא כל השיפוע כגג (ראה הלכות סוכה ד,ז).
<b>פְּקַק הַחַלּוֹן בִּזְמַן שֶׁהוּא מְתֻקָּן לְכָךְ</b>. מיועד ומוכן לסתימת פתח החלון.
<b>אַף עַל פִּי שֶׁאֵינוֹ קָשׁוּר וְאֵינוֹ תָּלוּי וכו'</b>. שאין צורך בחיבור מיוחד של הפקק לחלון, ודי בכך שהוא מיועד לכך, ואין בזה משום עשיית בניין.
<h3> לא</h3>
<b>וְיֵשׁ לוֹ שָׂפָה מֻקֶּפֶת שֶׁהוּא עוֹשֶׂה צֵל כְּמוֹ אֹהֶל</b>. שוליים רחבים סביב הכובע.
<b>מֻתָּר לְלָבְשׁוֹ</b>. שאין זה אוהל אלא מבנהו הקבוע של הכובע.
<b>וְאִם הוֹצִיא מִן הַבְּגָדִים סָבִיב לְרֹאשׁוֹ אוֹ כְּנֶגֶד פָּנָיו כְּמוֹ אֹהֶל וכו'</b>. כרך בגדים על ראשו באופן שחלקם יוצרים מבנה של גג, והוא קשיח, הרי זה אוהל עראי.
<h3> לב</h3>
<b>הַנּוֹטֶה פָּרֹכֶת</b>. תולה מחיצה.
<b>שֶׁלֹּא יַעֲשֶׂה אֹהֶל בְּשָׁעָה שֶׁנּוֹטֶה</b>. שלא יווצר תחתיו חלל טפח.
<b>אִם הָיְתָה פָּרֹכֶת גְּדוֹלָה תּוֹלִין אוֹתָהּ שְׁנַיִם</b>. שכך יוכלו להיזהר בעת התלייה.
<b>וְאִם הָיְתָה כִּילָה שֶׁיֵּשׁ לָהּ גַּג אֵין מוֹתְחִין אוֹתָהּ וַאֲפִלּוּ עֲשָׂרָה וכו'</b>. אם תולים אותה כדרך שתולים פרוכת (ר"י קאפח), שמרוב גודלה לא יוכלו להיזהר אפילו עשרה.
<h3> לג</h3>
<b>לֹא יְכַסֶּה בּוֹ אֶת כֻּלָּהּ מִפְּנֵי שֶׁנַּעֲשֶׂה אֹהֶל</b>. שהבגד פרוס לרוחב חלל החבית ומאהיל עליו (אמנם במכסה עץ או מתכת מותר, שאינו דומה לאוהל — אורה ושמחה).
<b>אֲבָל מְכַסֶּה הוּא מִקְצָת פִּיהָ</b>. שאין התכולה מוגנת על ידי כך.
<b>הַמְסַנֵּן בִּקְפִיפָה מִצְרִית</b>. שהותר לסנן בה משקים צלולים (ולא במשמרת, לעיל ח,יד, כא,יז).
<b>לֹא יַגְבִּיהַּ קַרְקָעִית הַקְּפִיפָה מִן הַכְּלִי טֶפַח</b>. שאף בזה מאהילה הקפיפה על הכלי.
<h2>פרק כג</h2>
<h3> א</h3>
<b>הָעוֹשֶׂה נֶקֶב שֶׁהוּא עָשׂוּי לְהַכְנִיס וּלְהוֹצִיא</b>. פתח שמיועד להוצאה ולהכנסה.
<b>לְהַכְנִיס הָאוֹרָה וּלְהוֹצִיא הַהֶבֶל</b>. לתאורה ולאוורור.
<b>הֲרֵי זֶה חַיָּב מִשּׁוּם מַכֶּה בְּפַטִּישׁ</b>. דין חיוב המכה בפטיש הובא לעיל י,טז-יח (וראה שם הי"ד).
<b>אֲבָל פּוֹתְחִין נֶקֶב יָשָׁן</b>. שהיה פתוח בעבר ונסתם.
<b>שֶׁאִם הָיָה לְמַטָּה מִן הַשְּׁמָרִים הֲרֵי זֶה עָשׂוּי לְחַזֵּק וְאָסוּר לְפָתְחוֹ</b>. שבאופן זה פתיחת הנקב נחשבת כפתח חדש.
<h3> ב</h3>
<b>מְגוּפָה</b>. מכסה לפתח חבית.
<b>אֲבָל מִצִּדָּהּ אָסוּר</b>. שכך היא הדרך בניקוב המגופה.
<b>גְּרוֹגָרוֹת</b>. תאנים.
<b>וּבִלְבַד שֶׁלֹּא יִתְכַּוֵּן לַעֲשׂוֹת כְּלִי</b>. אלא לפתיחתה בלבד.
<b>שֶׁאֵין כַּוָּנָתוֹ אֶלָּא לְהַרְאוֹת נְדִיבוּת לִבּוֹ</b>. ואין כוונת המתיז ראש החבית לעשותה כלי.
<h3> ג</h3>
<b>אָסוּר לִסְתֹּם כָּל נֶקֶב</b>. ואפילו לא היה נקב עשוי להכניס ולהוציא.
<b>וַאֲפִלּוּ בְּדָבָר שֶׁאֵינוֹ מִתְמָרֵחַ</b>. איסור ממרח מובא לעיל יא,ו ולקמן הי"א.
<b>וּמֻתָּר לְהַעֲרִים בְּדָבָר זֶה</b>. שייראה כמניח בנקב החבית אוכל להצניעו, אף שמכוון לסתימת הנקב (עוד בעניין היתר הערמה בדבר האסור מדברי חכמים, ראה לעיל כב,טז, ובהלכות יום טוב ז,ח).
<h3> ד</h3>
<b>כָּל דָּבָר שֶׁהוּא גְּמַר מְלָאכָה חַיָּב עָלָיו מִשּׁוּם מַכֶּה בְּפַטִּישׁ</b>. שבגמר מלאכת הכנת כלי מתכות וכיוצא בזה נעשה שימוש בהכאת פטיש.
<b>הַגּוֹרֵד</b>. המשייף (לעיל י,טז).
<b>אוֹ עַל הַלּוּחַ אַחַת כְּנֶגֶד אַחַת כְּדֶרֶךְ הַמְּשׁוֹרְרִים</b>. דוגמה למקצב מסוים.
<b>אוֹ לְקַרְקֵשׁ אֶת הָאֱגוֹז</b>. לקשקש באגוז כך שישמיע קול.
<b>אוֹ לְשַׂחֵק לוֹ בְּזוּג</b>. לנענע פעמון לתינוק.
<h3> ה</h3>
<b>אֵין מְסַפְּקִין</b>. בהכאה על כלי (פה"מ ביצה ה,ב).
<b>וְאֵין מְטַפְּחִין</b>. מחיאת כפיים.
<b>וּלְסַפֵּק לְאַחַר יָדוֹ</b>. בגב ידו.
<b>אֵין שָׁטִין</b>. אסור לשחות.
<b>שֶׁמָּא יְתַקֵּן חָבִית שֶׁל שַׁיָּטִין</b>. כלי עזר לשחייה, מצוף.
<b>וְהוּא שֶׁתִּהְיֶה לָהּ שָׂפָה מֻקֶּפֶת שֶׁלֹּא יֵעָקֵר מִמֶּנָּה הַמַּיִם</b>. שפת הברכה מוגבהת, ומונעת את יציאת המים ממנה.
<h3> ו</h3>
<b>אֵין חוֹתְכִין שְׁפוֹפֶרֶת שֶׁל קָנֶה</b>. להתקינה לשמש כצינור שדרכו יוצא יין מהחבית.
<b>אַף עַל פִּי שֶׁאֵינָהּ מְתֻקֶּנֶת</b>. עשויה בדיוק למידת הנקב.
<b>וְאָסוּר לְהַנִּיחַ עָלֶה שֶׁל הֲדַס וְכַיּוֹצֵא בּוֹ בְּתוֹךְ הַנֶּקֶב שֶׁל חָבִית</b>. לקפלו כמעין מרזב.
<b>וְאֵין שׁוֹבְרִין אֶת הַחֶרֶס וְאֵין קוֹרְעִין אֶת הַנְּיָר</b>. לתקנם לשימושים שונים (ראה גם הלכות יום טוב ד,ח).
<h3> ז</h3>
<b>זְמוֹרָה שֶׁהִיא קְשׁוּרָה בְּטָפִיחַ</b>. ענף גפן ארוך הקשור לכלי קטן.
<b>מְמַלְּאִין בָּהּ בְּשַׁבָּת</b>. מותר לשאוב בעזרתה.
<b>לָחֹף</b>. לשפשף ולנקות.
<b>בְּגַרְתְּקוֹן</b>. חומר המשמש לצחצוח כלי כסף.
<b>אֲבָל חוֹפְפִין אוֹתָן בְּחוֹל וּבְנֶתֶר</b>. חומרי ניקוי המשמשים לכל הכלים.
<b>וּלְפָסִין</b>. סירים.
<b>מִפְּנֵי שֶׁהוּא כִּמְתַקֵּן</b>. את אותם הכלים, ומכשיר אותם לשימוש.
<b>אֶלָּא אִם כֵּן הֱדִיחָן לֶאֱכֹל בָּהֶן סְעוּדָה אַחֶרֶת בְּאוֹתָהּ שַׁבָּת</b>. שלא גזרו על כך חכמים משום צורך היום (מרכה"מ; וראה עוד לעיל כב,כב בהיתר קיפול בגד לצורך השבת).
<b>וְקִיתוֹנוֹת</b>. קנקנים.
<b>שֶׁאֵין קֶבַע לִשְׁתִיָּה</b>. ולכן הדחת הכוסות בכל עת היא לצורך השבת.
<b>אֲבָל מַצִּיעִין מִלֵּילֵי שַׁבָּת לְשַׁבָּת</b>. הואיל והוא לצורך היום.
<h3> ח</h3>
<b>מִפְּנֵי שֶׁהוּא כִּמְתַקֵּן כְּלִי</b>. בכך שמטהרו.
<b>מִפְּנֵי שֶׁנִּרְאֶה כְּמֵקֵר</b>. נראה שטובל במים כדי להתקרר, ולא מוכח שטובל לטהרתו.
<b>וְאֵין מַזִּין עָלָיו בְּשַׁבָּת</b>. מי אפר פרה אדומה לטהרו מטומאת מת (ראה גם הלכות קרבן פסח ו,ו).
<b>וּמֻתָּר לְהַטְבִּיל אֶת הַמַּיִם הַטְּמֵאִים בְּשַׁבָּת</b>. ונטהרים המים על ידי השקתם למי המקווה.
<b>נוֹתְנָן בִּכְלִי שֶׁאֵינוֹ מְקַבֵּל טֻמְאָה</b>. לפי שאם ייתן אותם בכלי המקבל טומאה, ייטמא הכלי ויהיה אסור להטבילו בשבת.
<b>כְּגוֹן כְּלִי אֲבָנִים</b>. הלכות כלים א,ו.
<h3> ט</h3>
<b>וְאֵין מַגְבִּיהִין תְּרוּמוֹת וּמַעַשְׂרוֹת בְּשַׁבָּת</b>. וראה עוד טעם לקמן הי"ד.
<h3> י</h3>
<b>מְעַבֵּד מֵאֲבוֹת מְלָאכוֹת הוּא</b>. לעיל יא,ה-ו.
<b>לְפִיכָךְ לֹא יָסוּךְ אָדָם רַגְלוֹ בְּשֶׁמֶן וְהִיא בְּתוֹךְ הַמִּנְעָל</b>. לפי שנראה כמרכך את העור.
<b>וּמִתְעַגֵּל</b>. מתגלגל.
<b>קְטָבוּלְיָא</b>. שטיח עור.
<b>אֲבָל בִּישָׁנִים מֻתָּר</b>. שאין בסיכת עור ישן משום מעבד, שכבר הוא רך (ראה לעיל כב,יח).
<h3> יא</h3>
<b>הַמְמָרֵחַ רְטִיָּה</b>. המורח משחה על תחבושת.
<b>חַיָּב מִשּׁוּם מוֹחֵק</b>. לעיל יא,ו.
<b>וַאֲפִלּוּ בְּשֻׁמָּן אֵין סוֹתְמִין אֶת הַנֶּקֶב</b>. אף שאינו מתמרח.
<h3> יב</h3>
<b>כּוֹתֵב מֵאֲבוֹת מְלָאכוֹת</b>. לעיל יא,ט-יז.
<b>אָסוּר לִכְחֹל בַּפּוּךְ</b>. לצייר בצבע סביב העיניים.
<b>וְאָסוּר לִלְווֹת וּלְהַלְווֹת גְּזֵרָה שֶׁמָּא יִכְתֹּב</b>. שטר הלוואה.
<b>וְכֵן אָסוּר לִקְנוֹת וְלִמְכֹּר וְלִשְׂכֹּר וּלְהַשְׂכִּיר</b>. ויש בזה גם איסור משום 'ממצוא חפצך' (ראה לקמן כד,ח).
<b>לִשְׁאֹל וּלְהַשְׁאִיל מֻתָּר</b>. שאין בזה חשש שיבוא לכתוב.
<b>וּבִלְבַד שֶׁלֹּא יֹאמַר לוֹ הַלְוֵנִי</b>. שעדיין הדבר נחשב להשאלה, אף שיחזיר לו את תמורתו.
<h3> יג</h3>
<b>בֵּין בְּמֹאזְנַיִם בֵּין שֶׁלֹּא בְּמֹאזְנַיִם</b>. השווה הלכות יום טוב ד,כ.
<h3> יד</h3>
<b>אֵין דָּנִין בְּשַׁבָּת</b>. שמא יכתוב את פסק הדין.
<b>וְלֹא חוֹלְצִין</b>. מחשש שיכתבו לה שטר חליצה (ראה הלכות ייבום וחליצה ד,כט-ל).
<b>וְלֹא מְיַבְּמִין</b>. מחשש שיכתוב שטר כתובה (ראה שם ב,ב).
<b>וְלֹא מְקַדְּשִׁין</b>. אישה (וראה הלכות אישות י,יד שאסור גם לשאת אישה בשבת).
<b>וְאֵין מַקְדִּישִׁין</b>. חפץ או בהמה לצורך המקדש או הקרבת קרבן (ראה הלכות מעשה הקרבנות פרק יד, הלכות ערכין וחרמין פרקים ד-ו).
<b>וְלֹא מַעֲרִיכִין</b>. הקדשת ערכו של אדם לפי הקצוב בתורה (ראה שם פרקים א-ג).
<b>וְלֹא מַחֲרִימִין</b>. לומר שנכסיו חרם להקדש או לכהנים (ראה שם פרק ו).
<b>מִפְּנֵי שֶׁהוּא כְּמֶקַח וּמִמְכָּר</b>. שיש כאן העברת בעלות להקדש.
<b>וְעוֹד מִפְּנֵי שֶׁהוּא כִּמְתַקֵּן אוֹתָן בְּשַׁבָּת</b>. לעיל ה"ט.
<b>וְאֵין מְעַשְּׂרִין אֶת הַבְּהֵמָה</b>. להפריש למעשר מדי שנה אחת מכל עשר מבהמותיו (ראה הלכות בכורות פרק ו).
<b>גְּזֵרָה שֶׁמָּא יִרְשֹׁם בַּסִּקְרָא</b>. שבצורה זו מסמנים כל בהמה היוצאת עשירית מהדיר (שם ז,ב).
<b>וּמַקְדִּישׁ אָדָם פִּסְחוֹ בְּשַׁבָּת וַחֲגִיגָתוֹ בְּיוֹם טוֹב שֶׁזּוֹ מִצְוַת הַיּוֹם</b>. לפי שקרבנות אלו קבועים לזמן זה.
<b>אֵין מְקַדְּשִׁין מֵי חַטָּאת</b>. שנועדו לטהר טמא מת, וקידושם נעשה בנתינת אפר פרה אדומה במים שמולאו בכלי (הלכות פרה ו,א).
<h3> טו</h3>
<b>בְּשׁוֹגֵג יֹאכַל מִמַּה שֶּׁתִּקֵּן בְּמֵזִיד לֹא יֹאכַל עַד מוֹצָאֵי שַׁבָּת</b>. ראה לעיל ה"ח.
<b>תִּקֵּן אֶת הַפֵּרוֹת</b>. והם נחשבים מעושרים.
<b>הַדְּמַאי</b>. פירות של עמי הארץ שלא ידוע אם הם מעושרים, ותיקנו חכמים להפריש מהם מספק (הלכות מעשר ט,א).
<b>הַוַּדַּאי</b>. פירות שבוודאי אינם מעושרים.
<h3> טז</h3>
<b>מִי שֶׁקָּרָא שֵׁם</b>. ייחד את הפירות הנמצאים בצד מסוים לאותן התרומות, ובכך הפירות מתוקנים.
<b>לֹא יִטְּלֵם בְּשַׁבָּת</b>. לצורך נתינתם לכהן או לעני, שנראה כמפריש תרומות ומעשרות בשבת.
<b>וּבִלְבַד שֶׁיּוֹדִיעַ לַכֹּהֵן וכו'</b>. שאם לא יודיעם שאוכלים ממה שאמור להינתן להם, יחשבו שאוכלים משלו, ונמצא נהנה מתרומות ומעשרות (פה"מ דמאי ד,ה).
<h3> יז</h3>
<b>לְהָפִיס וְלִשְׂחֹק בְּקֻבְיָא</b>. לערוך הגרלה ולהטיל קובייה לזכייה בדברים מסוימים.
<b>וּמֵפִיס אָדָם עִם בָּנָיו וּבְנֵי בֵּיתוֹ עַל מָנָה גְּדוֹלָה כְּנֶגֶד מָנָה קְטַנָּה</b>. רשאי להגריל בין בני משפחתו מנות שאינן בגודל שווה.
<b>מִפְּנֵי שֶׁאֵין מַקְפִּידִין</b>. ולכן אין בזה משום מקח וממכר.
<h3> יח</h3>
<b>חֶשְׁבּוֹנוֹת שֶׁאֵין בָּהֶן צֹרֶךְ מֻתָּר לְחַשְּׁבָן</b>. שאין חשש שמא יכתוב.
<b>הַמְחַשֵּׁב אוֹתָן בְּשַׁבָּת כִּמְחַשֵּׁב אוֹתָן בַּחֹל</b>. שאף בימות החול אין ראוי לעסוק בשיחה בטלה (הלכות דעות ב,ד), אך אין הדבר אסור. ומכל מקום אין להרבות בשיחה בטלה בשבת (לקמן כד,ד).
<h3> יט</h3>
<b>בְּשִׁטְרֵי הֶדְיוֹטוֹת</b>. כתבים שאינם מכתבי הקודש ומפירושיהם (ראה פה"מ שבת כג,ב).
<b>פַּרְפְּרוֹתָיו</b>. מיני מאכל המוכנים לסעודה.
<b>אֲבָל לֹא מִן הַכְּתָב</b>. אם כתב לפני שבת את כמות האורחים והמנות, אסור לקרוא זאת בשבת.
<b>חֲקוּקִין עַל הַטַּבְלָה</b>. חרוטים על לוח.
<b>בִּכְתָב הַמְהַלֵּךְ תַּחַת הַצּוּרָה וְתַחַת הַדְּיוֹקְנֵי</b>. כתובות שמתחת לפסלים.
<b>אַף לִקְרוֹת בַּכְּתוּבִים בְּשַׁבָּת בִּשְׁעַת בֵּית הַמִּדְרָשׁ אָסוּר וכו'</b>. אסור ללמוד בחלק התנ"ך הנקרא 'כתובים', בזמן הנועד לדרשת החכם (ראה לקמן ל,י, הלכות יום טוב ו,יט), שמא יקרא בו ויימנע מללכת לבית המדרש.
<h3> כ</h3>
<b>לְחָצֵר אַחֶרֶת שֶׁבְּאוֹתוֹ הַמָּבוֹי</b>. שהיו שתי החצרות פתוחות למבוי משותף.
<b>אַף עַל פִּי שֶׁעֵרְבוּ</b>. אותן החצרות זו עם זו, על ידי שיתוף מבואות, להתיר טלטול בין החצרות שבמבוי (ראה הלכות עירובין פרק א).
<b>גְּזֵרָה שֶׁמָּא יְכַבֶּה הַדְּלֵקָה כְּדֵי שֶׁיַּצִּיל</b>. והמכבה דלקה להצלת ממון חייב (לעיל יב,ד).
<b>שֶׁנִּמְצָא מִתְיָאֵשׁ מִן הַכֹּל וְאֵינוֹ בָּא לִידֵי כִּבּוּי</b>. היות ויודע שלא יוכל להוציא את כל רכושו לחצר אחרת, הרי הוא משלים עם אובדנו, כך שאין לחשוש שיבוא לידי כיבוי הדלקה.
<b>וְאִם לֹא עֵרְבוּ אַף מְזוֹנוֹ וְכֵלָיו אֵינוֹ מַצִּיל</b>. לפי שאין להוציא מחצר לחצר ללא עירוב.
<h3> כא</h3>
<b>שָׁלֹשׁ סְעוּדוֹת</b>. שחייב אדם לאכול שלוש סעודות בשבת (לקמן ל,ט).
<b>הָרָאוּי לָאָדָם לָאָדָם וְהָרָאוּי לַבְּהֵמָה לַבְּהֵמָה</b>. מצילים את כל המזון הנצרך לאכילה בשבת לאנשים ולבהמות.
<h3> כב</h3>
<b>וּמְעָרֶה וְחוֹזֵר וּמְמַלֵּא אוֹתוֹ שְׁנִיָּה</b>. מציל בכלי אחד, מרוקן אותו, וחוזר להציל בו פעם נוספת.
<h3> כג</h3>
<b>וְעִגּוּל שֶׁל דְּבֵלָה</b>. גוש גדול של תאנים מיובשות.
<b>וְכֵן אִם פָּרַשׂ טַלִּיתוֹ</b>. בגד גדול, ונחשב כהצלה בכלי אחד.
<h3> כד</h3>
<b>אָמַר לַאֲחֵרִים בֹּאוּ וְהַצִּילוּ לָכֶם וכו'</b>. שהפקירם ונתן לאחרים רשות לקחת לעצמם, וכל אחד יכול להציל לעצמו מזון הראוי לו.
<b>וַהֲרֵי הוּא שֶׁל מַצִּיל</b>. שכך הוא הדין במציל ממון שהתייאשו ממנו הבעלים (הלכות גזלה ו,א-ב).
<b>אִם לֹא רָצָה הַמַּצִּיל לְקַחְתּוֹ</b>. שלא רצה המציל ליהנות מממון שהפקירו בעליו בעל כורחו, מעבר לתשלום עבור טרחתו להצלת הממון.
<b>וְאֵין זֶה שְׂכַר שַׁבָּת שֶׁהֲרֵי אֵין שָׁם מְלָאכָה וְלֹא אִסּוּר</b>. אין זה נידון כשכר על מלאכה גמורה בשבת, שאסור ליהנות ממנו (לעיל ו,יז), שהרי לא התירו לעשות מלאכה להצלה זו. והואיל ואין כאן איסור בשכר עצמו, ניתן לשלמו כדרך שנעשה בהבלעת שכר המותר (לעיל ו,כה), וכאילו הוא ניתן בתמורה למה שהוצל (אורה ושמחה).
<h3> כה</h3>
<b>פַּת נְקִיָּה</b>. לחם משובח.
<b>אֵינוֹ חוֹזֵר וּמַצִּיל פַּת שֶׁאֵינָהּ נְקִיָּה</b>. הואיל וניכר שאין צורך שבת בהצלת לחם כזה.
<b>חוֹזֵר וּמַצִּיל פַּת נְקִיָּה</b>. לפי שיש צורך שבת בהצלת פת משובחת וחשובה יותר.
<b>אֲבָל אֵינוֹ מַצִּיל בְּשַׁבָּת לְיוֹם הַכִּפּוּרִים</b>. למזון שצריך במוצאי יום הכיפורים (כאשר חל ביום ראשון), שאין מצילים מן השבת ליום אחר.
<b>כְּיָכְלוֹ</b>. כפי יכולתו.
<b>וַהֲרֵי הוּא שֶׁלּוֹ כְּמוֹ הַמַּאֲכָל</b>. לעיל הכ"ד.
<h3> כו</h3>
<b>כָּל כִּתְבֵי הַקֹּדֶשׁ</b>. ספרי תורה, נביאים וכתובים.
<b>אַף עַל פִּי שֶׁלֹּא עֵרְבוּ</b>. ואף שאסור לטלטל לשם מדברי חכמים, לצורך הצלת כתבי הקודש לא הצריכו חכמים עירוב למבוי.
<b>וּבִלְבַד שֶׁיִּהְיֶה לַמָּבוֹי שָׁלֹשׁ מְחִצּוֹת וְלֶחִי אֶחָד</b>. כנדרש להיתר המבוי (לעיל יז,א-ב).
<b>כְּתוּבִין אַשּׁוּרִי</b>. כתב הקודש המשמש לכתיבת ספרי התורה (ראה הלכות תפילין א,יט).
<b>וּבִלְשׁוֹן הַקֹּדֶשׁ</b>. ולא בתרגום לעז.
<b>אֵין מַצִּילִין אוֹתָן וַאֲפִלּוּ הָיָה שָׁם עֵרוּב</b>. מכיוון שאסור לקרוא בהם, אין היתר להצילם.
<b>וּבַחֹל אָסוּר לִקְרוֹת בָּהֶן</b>. נראה כי מדובר כשכתובים על הקלף ובשרטוט ובדיו ככל כתבי הקודש, ואסור לקרוא בהם שמא יחליפום בספרים הכשרים (ראה אורה ושמחה).
<b>מַנִּיחָן בִּמְקוֹם הַתֹּרֶף</b>. במקום שאינו שמור, שבו עשויים להתבלות מהר.
<b>וְהֵן מִתְאַבְּדִין מֵאֵלֵיהֶן</b>. אך אסור לעשות מעשה ולאבדם (ראה הלכות יסודי התורה ו,ח).
<h3> כז</h3>
<b>בְּסַם וּבְסִקְרָא</b>. מיני צבעים שאינם דיו כתיבה הרגיל.
<b>אַף עַל פִּי שֶׁאֵינוֹ כְּתָב שֶׁל קַיָּמָה</b>. שאינו מתקיים לאורך זמן כדיו (ראה לעיל יא,טו).
<b>הַגִּלָּיוֹן שֶׁל סְפָרִים</b>. השוליים שנשארים ללא כתב (ומדובר שנחתכו מן הספר או שנמחק הספר).
<b>הַבְּרָכוֹת</b>. כיתוב של נוסח לשון הברכות.
<b>וְהַקְּמֵיעִין</b>. קמיעות שכתובים בהם פסוקים לסגולה.
<h3> כח</h3>
<b>שֶׁיֵּשׁ בּוֹ לְלַקֵּט שְׁמוֹנִים וַחֲמֵשׁ אוֹתִיּוֹת מִתּוֹךְ תֵּבוֹת שְׁלֵמוֹת</b>. שנמחק רובו של הספר, אך נשארו בו מילים שלמות שבכולן יחד יש שמונים וחמש אותיות או יותר.
<b>וַאֲפִלּוּ בִּכְלָלָן יְגַר שָׂהֲדוּתָא</b>. שהוא לשון ארמית המוזכר בתורה.
<b>פָּרָשָׁה שֶׁאֵין בָּהּ שְׁמוֹנִים וַחֲמֵשׁ אוֹתִיּוֹת וְיֵשׁ בָּהּ הַזְכָּרוֹת כְּגוֹן וַיְהִי בִּנְסֹעַ הָאָרֹן</b>. שבפרשה זו בשלמותה יש שמונים וחמש אותיות, ואף אם חסרה מצילים את הספר משום האזכרות — שמותיו של הקדוש ברוך הוא (מפורטים בהלכות יסודי התורה ו,ב) — הכתובות בפרשה (מ"מ, וראה אורה ושמחה).
<b>וַיְהִי בִּנְסֹעַ הָאָרֹן</b>. פרשייה זו נחשבת כספר לעצמו, ולכן נלמד ממנה דין החשבתה כשלם (פה"מ ידים ג,ה, וראה הלכות שאר אבות הטומאות ט,ו).
<b>אַף עַל פִּי שֶׁיֵּשׁ בְּתוֹכָן מָעוֹת</b>. שהן מוקצה (לקמן כה,ו).
<h2>פרק כד</h2>
<h3> א</h3>
<b>לְהַלֵּךְ בַּחֲפָצָיו בְּשַׁבָּת</b>. להתעסק בצורכי מסחרו ועסקיו.
<h3> ב</h3>
<b>לִפְקֹד גִּנּוֹתָיו</b>. לסייר בהן.
<b>כְּדֵי שֶׁלֹּא יִרְאֶה מַה הֵן צְרִיכִין</b>. זהו הסבר מדוע אסור לפקוד שדותיו — כדי שלא יגיע לידי כך שיתחיל לעיין בצורכי השדה (וברוב כתבי היד: "אסור לאדם לפקד גנותיו... כדי שיראה מה הן צריכין", ולפי זה האיסור דווקא כשיוצא מראש במטרה לעיין בצרכי שדהו).
<b>שֶׁיֵּצֵא בְּשַׁבָּת עַד סוֹף הַתְּחוּם</b>. שיתחיל להלך קודם צאת השבת עד מרחק אלפיים אמה ממקומו (שהוא התחום המותר בהליכה בשבת, לקמן כז,א-ב), כדי שעם חשכה יהיה קרוב יותר למקום עסקיו.
<h3> ג</h3>
<b>בְּשֶׁהֶחֱשִׁיךְ עַל הַתְּחוּם</b>. הלך עד קצה תחום שבת והמתין עד שיחשיך ותצא שבת.
<b>פֵּרוֹת מְחֻבָּרִין</b>. לקרקע, שיש איסור תורה בתלישתם בשבת.
<b>אִלּוּ הָיוּ שָׁם מְחִצּוֹת הָיָה מֻתָּר לַהֲבִיאָן בְּשַׁבָּת</b>. שברשות היחיד מותר לטלטלם, ולפיכך תיתכן דרך להביא את אותם הפירות בלא איסור בשבת
<b>שֶׁאִם הָיוּ שָׁם בֻּרְגָּנִין וכו'</b>. מבנים הנספחים לעיר ומרחיבים את תחומה (ראה לקמן כח,א-ב).
<h3> ד</h3>
<b>מֻתָּר לְאָדָם לוֹמַר לְפוֹעֵל הֲנִרְאֶה שֶׁתַּעֲמֹד עִמִּי לָעֶרֶב</b>. שזו לשון בקשה והצעה בלבד.
<b>אֲבָל לֹא יֹאמַר לוֹ הֱיֵה נָכוֹן לִי לָעֶרֶב</b>. שמלשון זו משמע שהדבר מוסכם ומוחלט.
<b>וְיוֹרֵד אָדָם בּוֹר וְשִׁיחַ וּמְעָרָה וכו'</b>. מותר להיכנס אל תוך סוגים של מאגרי מים כדי לשתות מהם, ואפילו שהם עמוקים ביותר ויש טורח בדבר.
<b>וְאָסוּר לְהַרְבּוֹת בְּשִׂיחָה בְּטֵלָה בְּשַׁבָּת</b>. עיין לעיל כג,יח.
<h3> ה</h3>
<b>כְּגוֹן מִקְוֶה לֵידַע אִם יֵשׁ בּוֹ כַּשִּׁעוּר</b>. ארבעים סאה מים (הלכות מקוואות ד,א).
<b>בֶּגֶד לֵידַע אִם מְקַבֵּל טֻמְאָה</b>. ראה הלכות כלים כב,א.
<b>וּפוֹסְקִין צְדָקָה לָעֲנִיִּים</b>. קובעים סכום כסף לתת לעניים.
<b>וַאֲפִלּוּ לְתַרְטְיָאוֹת וּטְרַקְלִין שֶׁל גּוֹיִם</b>. לתיאטראות או ארמונות המלכים, אם יש בכך צורך ציבורי.
<b>שַׁבָּת הִיא מִלִּזְעֹק וּרְפוּאָה קְרוֹבָה לָבֹא</b>. שזו אמירה שמנוסחת בלשון הודעה ותקווה, ואין בה משום בקשת רחמים שאסורה בשבת (ראה לקמן ל,יב, שו"ת הרמב"ם סי' רח).
<b>וּבִלְבַד שֶׁלֹּא יִזְכֹּר לוֹ סְכוּם מֶקַח</b>. שלא ינקוב בסכום מדויק (מ"מ, וראה ר"י קאפח ויד"פ שפירשו באופן אחר).
<h3> ו</h3>
<b>מַפְלִיגִין בַּיָּם הַגָּדוֹל בְּעֶרֶב שַׁבָּת לִדְבַר מִצְוָה וכו'</b>. ראה לקמן ל,יג, ושם התבאר.
<b>וּמְפִירִין נְדָרִים</b>. שיש אפשרות לאב להפר נדר בתו ולבעל להפר נדרי אשתו (לדיני הפרה ראה הלכות נדרים יא,ו ואילך).
<b>בֵּין לְצֹרֶךְ שַׁבָּת בֵּין שֶׁלֹּא לְצֹרֶךְ הַשַּׁבָּת</b>. לפי שאין הבעל והאב יכולים להתיר נדרים אלא ביום שמעם את הנדר עד החשכה (שם יב,טו).
<b>וְנִשְׁאָלִים לֶחָכָם</b>. שבמקרים שונים יש אפשרות להתיר נדר על ידי חכם (ראה הלכות שבועות ו,א).
<b>עַל נְדָרִים שֶׁהֵן לְצֹרֶךְ הַשַּׁבָּת</b>. כגון שיתירו לו נדר לצורך אכילה ושתייה בשבת (שם ו,ו).
<h3> ז</h3>
<b>אַף עַל פִּי שֶׁהָעֹנֶשׁ מִצְוַת עֲשֵׂה</b>. להעניש את מי שנתחייב בו בדין (הלכות סנהדרין יד,א-ב, טו,א).
<b>וְהוּא הַדִּין לִשְׁאָר עֳנָשִׁין</b>. ואף אם אין בהם מלאכה האסורה בשבת.
<h3> ט</h3>
<b>וּמִקְשָׁאָיו וּמִדְלָעָיו</b>. שדה קישואים ושדה דלועים.
<b>לֹא יְסַפֵּק</b>. לא ימחא כפיים, כדי לגרש את החיות.
<b>גְּזֵרָה שֶׁמָּא יִטֹּל צְרוֹר</b>. אבן או גוש עפר.
<b>וְיִזְרֹק אַרְבַּע אַמּוֹת בִּרְשׁוּת הָרַבִּים</b>. איסור זה נזכר לעיל יד,יא.
<h3> י</h3>
<b>בֵּין הַשְּׁמָשׁוֹת</b>. להגדרת זמן זה עיין לעיל ה,ד.
<b>וְהוּא שֶׁיִּהְיֶה שָׁם דְּבַר מִצְוָה אוֹ דֹּחַק</b>. ראה גם הלכות עירובין ו,ט-י.
<b>לַעֲלוֹת בָּאִילָן אוֹ לָשׁוּט עַל פְּנֵי הַמַּיִם</b>. לאיסורם ראה לעיל כא,ו, כג,ה.
<b>מוֹרִיד מִן הָאִילָן אוֹ מוֹצִיא מִן הַכַּרְמְלִית עֵרוּב שֶׁעָשָׂה</b>. אף שפעולות אלו אסורות משום שבות (ראה לעיל כא,ו, יד,יג), התירו זאת כדי שיחול עירוב התחומים שהניח (ראה הלכות עירובין ו,א).
<b>לְפִיכָךְ אֵין מְעַשְּׂרִין אֶת הַוַּדַּאי וכו'</b>. פירות טבל, החייבים בתרומות ובמעשרות מעיקר הדין. ואף שאיסור הפרשתם משום שבות (ראה לעיל כג,ט, כג,יד), לא התירו זאת בין השמשות מכיוון שאין בכך דוחק או דבר מצווה.
<b>אֲבָל מְעַשְּׂרִין אֶת הַדְּמַאי</b>. פירות שיש לעשרם מתקנת חכמים, מחשש שמא עם הארץ לא עישרם (הלכות מעשר ט,א). ומכיוון שעישורם מחמת הספק בלבד, התירו זאת בין השמשות (ראה גם לעיל כג,טז).
<h3> יא</h3>
<b>שֶׁתָּלַשׁ מֵעָצִיץ שֶׁאֵינוֹ נָקוּב</b>. ועל תלישה כזו פטור מפני שאין זה מקום גידולו (לעיל ח,ג), אך אסורה משום שבות.
<b>טִלְטֵל בְּכַרְמְלִית</b>. איסור טלטול בכרמלית מובא לעיל יד,יא.
<b>אֵין בֵּית דִּין מְצֻוִּין לְהַפְרִישׁוֹ</b>. לפי שאינו בן דעת. אך מצווה על אביו לגעור בו ולהפרישו כדי לחנכו בקדושה. וזהו כשעושה מעצמו, אבל אסור להרגילו בחילול שבת אפילו בדברים שהם משום שבות (הלכות מאכלות אסורות יז,כז-כח; וראה לעיל יב,ז).
<b>אֵין מְמַחִין בְּיָדוֹ</b>. אין מוחים בפני האב על שהניח את בנו לעבור.
<h3> יב</h3>
<b>וּמִפְּנֵי מָה נָגְעוּ בְּאִסּוּר זֶה</b>. מהן הסיבות לאיסור טלטול מוקצה.
<b>קַל וָחֹמֶר שֶׁלֹּא יִהְיֶה טִלְטוּל בְּשַׁבָּת כְּטִלְטוּל בַּחֹל</b>. שאיסור הטלטול משמעותי יותר לקיום אווירת שביתה ומנוחה בשבת.
<b>כְּדֵי שֶׁלֹּא יִהְיֶה כְּיוֹם חֹל בְּעֵינָיו</b>. שירגיש בשבת שאין זה יום חול.
<b>אוֹ לְהַצִּיעַ אֲבָנִים</b>. בנוסח אחר: להצניע אבנים.
<b>וְנִמְצָא שֶׁלֹּא שָׁבַת</b>. שיש חיוב לשבות בשבת אף מדברים שאינם מלאכה (לעיל כ,א).
<h3> יג</h3>
<b>הַטַּיָּלִין</b>. אנשים בעלי ממון שאינם עובדים או עוסקים במסחר.
<b>וְיוֹשְׁבֵי קְרָנוֹת</b>. בטלנים היושבים בפינות השוק.
<b>שְׁבִיתָה הַשָּׁוָה בְּכָל אָדָם</b>. איסור הנוגע לכל האנשים.
<b>כְּמוֹ שֶׁיִּתְבָּאֵר</b>. לקמן פרקים כה–כו.
<h2>פרק כה</h2>
<h3> א</h3>
<b>כְּלִי שֶׁמְּלַאכְתוֹ לְהֶתֵּר וכו'</b>. כלי שנועד למעשים המותרים בשבת.
<b>וְקַרְדֹּם לִפְצֹעַ בּוֹ אֱגוֹזִים</b>. גרזן לפצח בו אגוזים.
<h3> ב</h3>
<b>כְּלִי שֶׁמְּלַאכְתוֹ לְאִסּוּר וכו'</b>. כלי שנועד לפעולות האסורות בשבת.
<b>שֶׁאָסוּר לִכְתֹּשׁ וְלִטְחֹן בְּשַׁבָּת</b>. לעיל ח,טו.
<h3> ג</h3>
<b>בֵּין בִּשְׁבִיל עַצְמוֹ שֶׁל כְּלִי</b>. לצורך שמירה על הכלי שלא ייגנב או ייפגם (לקמן ה"ד).
<b>בֵּין לְצֹרֶךְ מְקוֹמוֹ</b>. שמפנה את הכלי כדי להשתמש במקום שבו הוא מונח (לקמן ה"ה).
<b>בֵּין לְצֹרֶךְ גּוּפוֹ</b>. לצורך שימוש בגוף הכלי (לקמן ה"ה).
<h3> ד</h3>
<b>לֶאֱכֹל בָּהּ</b>. צורך גופו.
<b>אוֹ לֵישֵׁב בִּמְקוֹמָהּ</b>. לצורך מקומו.
<b>שֶׁלֹּא תִּתְפַּח</b>. שלא תתנפח מחמת המים.
<h3> ה</h3>
<b>אֲבָל אֵינוֹ מְטַלְטְלָהּ כְּדֵי שֶׁלֹּא תִּשָּׁבֵר וְלֹא כְּדֵי שֶׁלֹּא תִּגָּנֵב</b>. שזהו טלטול לצורך עצמו של כלי שאסור בכלי שמלאכתו לאיסור.
<h3> ו</h3>
<b>אִם יֵשׁ תּוֹרַת כְּלִי עָלֶיהָ</b>. שהיא מוגדרת ככלי (ראה לקמן כו,ט).
<b>מְטַלְטְלִין אוֹתָהּ</b>. שאין האיסור או ההיתר תלוי בכובדו של החפץ, אלא בהגדרתו ככלי.
<b>דַּלְתוֹת הַבַּיִת... לֹא הוּכְנוּ לְטִלְטוּל</b>. שעשויות הן להישאר קבועות על צירן, ואין מטלטלים אותן ממקום למקום.
<b>וּבֶן שְׁמוֹנָה חַי</b>. שנולד אחר שמונה חודשי היריון, ונחשב כמי שאינו חי (ראה הלכות מילה א,יג, הלכות טומאת מת א,יד, הלכות אבל א,ח).
<h3> ז</h3>
<b>אֲפִלּוּ שֶׁלֹּא לְצֹרֶךְ תַּשְׁמִישׁוֹ</b>. שנועד לו מתחילה.
<b>קֻרְנָס</b>. פטיש.
<b>מְגֵרָה</b>. מסור.
<b>מַגְרֵפָה לִגְרֹף בָּהּ אֶת הַגְּרוֹגָרוֹת</b>. לאסוף תאנים מיובשות.
<b>הָרַחַת... הַמַּזְלֵג</b>. כלים לטיפול בתבואה שבגורן.
<b>הַכּוּשׁ</b>. פלך, המשמש לטוויה.
<b>וְאֶת הַכַּדְכֵּד</b>. מקל עץ המשמש במלאכת האריגה.
<b>לִתְחֹב בּוֹ</b>. לתקוע בפרי וכיוצא בזה (ראה לקמן הט"ו).
<b>מַחַט שֶׁל סַקָּאִין</b>. מחט גדולה המשמשת לתפירת שקים.
<h3> ח</h3>
<b>מַחַט שֶׁל יָד הַשְּׁלֵמָה</b>. מחט רגילה המשמשת לתפירה.
<b>לִטֹּל בָּהּ אֶת הַקּוֹץ</b>. שהיא פעולה המותרת בשבת.
<b>אִם נִטַּל הַקָּצֶה הַנָּקוּב שֶׁלָּהּ אוֹ הַקָּצֶה הַחַד אֵין מְטַלְטְלִין אוֹתָהּ</b>. לפי שאין משתמשים בה עוד ובטלה מתורת כלי, וכל שאינו כלי אסור בטלטול אף לצורך גופו (לעיל ה"ו).
<b>וְאִם הָיְתָה גֹּלֶם</b>. שלא נשלמה מלאכת הכנת המחט.
<b>מֻתָּר לְטַלְטְלָהּ</b>. לפי שלעתים משאירים אותה להשתמש בה במצב זה, ונחשבת ככלי.
<h3> ט</h3>
<b>שֶׁמַּקְפִּיד עָלָיו שֶׁמָּא יִפְחֲתוּ דָּמָיו</b>. נזהר בו שמא יאבד את ערכו.
<b>כְּגוֹן כֵּלִים הַמֻּקְצִין לִסְחוֹרָה</b>. כלים שמיועדים למכירה (אף אם מלאכתם להיתר), ולכן אין משתמשים בהם כלל.
<b>מֻקְצֶה מֵחֲמַת חֶסְרוֹן כִּיס</b>. מופרש משימוש בשל חשש הפסד.
<b>הַמַּסָּר הַגָּדוֹל</b>. המשמש לניסור עצים גדולים.
<b>וְיָתֵד שֶׁל מַחֲרֵשָׁה</b>. להב המחרשה.
<b>וְסַכִּין שֶׁל טַבָּחִים</b>. שהקצבים חותכים בה בשר.
<b>וְחֶרֶב שֶׁל אֻשְׁכָּפִים</b>. סכין של סנדלרים.
<b>וַחֲצִין הֶחָרָשִׁים</b>. מעצד של נגרים.
<b>וְקֻרְנַס הַבַּשָּׂמִים</b>. פטיש לשחיקת בשמים.
<h3> י</h3>
<b>כְּלִי שֶׁהֻקְצָה מֵחֲמַת הָאִסּוּר</b>. שהוקצה משימוש משום איסור שיש בטלטולו.
<b>נֵר שֶׁהִדְלִיקוּ בּוֹ בְּשַׁבָּת</b>. כלי שהייתה בו פתילה שדלקה בזמן כניסת השבת, ואסור היה לטלטלו שמא תכבה.
<b>וְהַמְּנוֹרָה</b>. כלי המיועד לשמש כבסיס לנרות.
<b>וְשֻׁלְחָן שֶׁהָיוּ עָלָיו מָעוֹת</b>. שאסור לטלטלן לפי שאינן כלים (לעיל ה"ו).
<b>אַף עַל פִּי שֶׁכָּבָה הַנֵּר אוֹ שֶׁנָּפְלוּ הַמָּעוֹת אָסוּר לְטַלְטְלָן</b>. שנעשו בסיס לדבר האסור (לקמן הי"ז).
<h3> יא</h3>
<b>הַמֻּקְצֶה מֵחֲמַת מִאוּס</b>. שאין משתמשים בו לדברים אחרים, מחמת מאיסותו.
<b>מֻתָּר לְטַלְטְלָן בְּשַׁבָּת אִם הֻצְרַךְ לָהֶן</b>. לצורך גופו או מקומו (מרכה"מ; ולדעת היד"פ דינו ככלי שמלאכתו להיתר שמותר גם לצורך עצמו, וראה עוד אורה ושמחה).
<h3> יב</h3>
<b>תֵּבָה וּמִגְדָּל</b>. ארונות.
<b>בֵּין שֶׁנִּתְפָּרְקוּ בְּשַׁבָּת</b>. שבזמן כניסת השבת היו הדלתות מוכנות לשימוש כחלק מהכלי השלם.
<b>בֵּין שֶׁנִּתְפָּרְקוּ קֹדֶם הַשַּׁבָּת</b>. אף שלא היו מחוברות לכלי נחשבות חלק ממנו (אורה ושמחה).
<b>וְהוּא שֶׁיִּהְיוּ עוֹשִׂין מֵעֵין מְלָאכָה</b>. ראויים למלאכה כל שהיא.
<b>עֲרֵבָה</b>. קערה גדולה.
<b>הַפַּךְ</b>. כד קטן.
<h3> יג</h3>
<b>וְהוּא שֶׁיֵּשׁ תּוֹרַת כְּלִי עֲלֵיהֶן</b>. שניכר מצורתו שהוא מתוקן לשמש ככיסוי (מ"מ).
<b>בֵּית אֲחִיזָה</b>. ידית.
<b>כִּסּוּיֵי הַקַּרְקָעוֹת כְּגוֹן בּוֹרוֹת וַחֲרִיצִין</b>. מכסים של מאגרי מים.
<b>כִּסּוּי הַתַּנּוּר וכו'</b>. אף שהתנור מחובר לארץ דין כיסויו ככיסוי הכלים, לפי שאינו טמון בקרקע אלא מחובר בתחתיתו בלבד (מ"מ).
<h3> יד</h3>
<b>לֹא יְטַלְטְלוֹ בְּאוֹתוֹ דָּבָר הַמֻּתָּר</b>. באמצעות החפץ המותר בטלטול.
<h3> טו</h3>
<b>פַּגָּה שֶׁהָיְתָה טְמוּנָה בַּתֶּבֶן</b>. תאנה לא בשלה, שטמן אותה בתבן כדי שתבשיל.
<b>וַחֲרָרָה</b>. לחם הנאפה על גבי גחלים.
<b>תּוֹחֲבָן בַּכּוּשׁ אוֹ בַּכַּדְכֵּד</b>. תוחב בהן מקל (שאינו מוקצה, ראה לעיל ה"ז) כדי להעלותן.
<b>שׁוֹמְטָן בְּשַׁבָּת בֶּעָלֶה שֶׁלָּהֶן</b>. מותר להוציאם באמצעות העלים המגולים.
<b>לֹא יְטַלְטֵל הָאֶבֶן אוֹ הַקּוֹרָה בַּכִּכָּר אוֹ בַּתִּינוֹק שֶׁיֵּשׁ עָלֶיהָ</b>. שכאשר מעוניין בטלטול של הדבר האסור אינו רשאי לעשות כן באמצעות הדברים המותרים בטלטול (ולא התירו טלטול באופן זה אלא למת, כדלקמן כו,כא).
<h3> טז</h3>
<b>אֲבָל לֹא דִּינָר</b>. לא התירו לאב להרים בשבת את בנו המחזיק דינר, אף אם הבן מתגעגע אליו.
<b>כַּלְכָּלָה</b>. סל.
<b>שֶׁהֲרֵי הָאֶבֶן נַעֲשָׂת כְּדֹפֶן</b>. ובמקרה כזה נחשבת כחלק מן הכלי. אך בלא כן אין היתר לטלטל את האבן עם הפירות, אלא יש לנערה מתוך הסל, שלא התירו טלטול מן הצד אלא כאשר אין אפשרות אחרת (אורה ושמחה).
<b>פֵּרוֹת רְטוּבִין</b>. פירות לחים, הנפסדים אם נופלים ומתלכלכים בעפר.
<h3> יז</h3>
<b>חָבִית שֶׁשָּׁכַח אֶבֶן עַל פִּיהָ</b>. ולא התכוון שתהיה שם בשבת.
<b>הָיְתָה בֵּין הֶחָבִיּוֹת</b>. ואין יכול להטות את החבית כדי שתיפול האבן, שמא תפגע בחביות הסמוכות.
<b>שֶׁהֲרֵי נַעֲשׂוּ בָּסִיס לְדָבָר הָאָסוּר</b>. והרי הם מוקצה מחמת איסור ואסורים לכל השבת, כדלעיל ה"י.
<h3> יח</h3>
<b>שֶׁבַּקֵּרוּיָה</b>. דלעת יבשה ששואבים בה מים. וכדי שתשקע לתוך המים נותנים בתוכה אבן.
<b>אִם מְמַלְּאִים בָּהּ וְאֵינָהּ נוֹפֶלֶת</b>. אם אין האבן מחליקה מתוך הקרויה בשעת מילוי המים, היא נחשבת כחלק מן הכלי ומותרת בטלטול.
<b>בֶּגֶד שֶׁעַל הַקָּנֶה</b>. בגד התלוי לייבוש על גבי מקל.
<b>שׁוֹמְטוֹ מִן הַקָּנֶה</b>. והקנה עצמו אסור בטלטול לפי שאינו כלי.
<h3> יט</h3>
<b>פֵּרוֹת שֶׁאָסוּר לְאָכְלָן... אָסוּר לְטַלְטְלָן</b>. שאינם ראויים לשימוש בשבת.
<b>מַעֲשֵׂר רִאשׁוֹן שֶׁלֹּא נִטְּלָה תְּרוּמָתוֹ</b>. שלא הופרשה ממנו תרומת מעשר, ולעתים גם תרומה גדולה (ראה הלכות תרומות ג,יג).
<b>תְּרוּמָה טְמֵאָה</b>. שאסורה באכילה אף לכהנים.
<b>מַעֲשֵׂר שֵׁנִי וְהֶקְדֵּשׁ שֶׁלֹּא נִפְדּוּ כְּהִלְכָתָן</b>. לאופן הפדיון כהלכה ראה הלכות מעשר שני פרק ד, הלכות ערכין וחרמין פרק ז.
<b>הַדְּמַאי</b>. פירות שספק אם הם מעושרים, וחייבו חכמים להפריש מהם תרומת מעשר ומעשר שני.
<b>הוֹאִיל וְרָאוּי לַעֲנִיִּים</b>. שמותר להאכילם דמאי אף בלא תיקון (הלכות מעשר י,יא).
<b>אַף עַל פִּי שֶׁלֹּא נָתַן הַחֹמֶשׁ</b>. בפדיון מעשר שני והקדש צריך להוסיף עוד חומש על ערך הפדיון. אך אין נתינת החומש מעכבת את הפירות מלצאת לחולין (אמנם מדברי חכמים אין לאכול את הפירות קודם שייתן את החומש — הלכות מעשר שני ה,יב, הלכות ערכין וחרמין ז,ג; וראה אור שמח ואורה ושמחה).
<h3> כ</h3>
<b>אַף עַל פִּי שֶׁאֵינָהּ רְאוּיָה לוֹ</b>. אף שמי שאינו כהן אסור לאכול תרומה, מותר הוא לטלטלה, שכן ראויה היא לאחרים.
<b>וּמְטַלְטְלִין תְּרוּמָה טְמֵאָה וכו'</b>. תרומה טמאה אסורה באכילה ולכן גם בטלטול, אך יכול לטלטלה יחד עם מאכל היתר כאשר אין אפשרות להפרידם (ראה גם לעיל הט"ז).
<b>בְּשֶׁהָיְתָה הַטְּמֵאָה לְמַטָּה</b>. ומשום כך אינו יכול לנער את הפירות הטמאים מבלי להפיל את הטהורים (ויש שגרסו כאן "בשהיתה הטהורה למטה" — ראה כס"מ).
<b>וְאִם הָיָה צָרִיךְ לִמְקוֹם הַכְּלִי... מְטַלְטֵל הַכֹּל כְּאֶחָד</b>. שבמקרה זה אף אם הטמאה למעלה אין תועלת לנער אותה שהרי צריך את המקום.
<h3> כא</h3>
<b>מַרְבֵּךְ שֶׁל אֲבָנִים</b>. אבנים צבורות זו על זו.
<b>אִם לִמְּדוּם</b>. אם סידרו את האבנים לפני שבת כדי לשבת עליהן בשבת.
<b>חֲרִיּוֹת שֶׁל דֶּקֶל שֶׁגְּדָדָן לְעֵצִים</b>. ענפי דקל שקצצם לשימוש כעצי הסקה האסורים בטלטול.
<b>וְנִמְלַךְ</b>. שינה דעתו.
<h3> כב</h3>
<b>הַקַּשׁ שֶׁעַל הַמִּטָּה</b>. שהוא אסור בטלטול.
<b>אֲבָל מְנַעְנְעוֹ בְּגוּפוֹ</b>. שהוא טלטול שלא כדרך הרגילה, ומותר.
<b>וְכֵן אִם הָיָה עָלָיו כַּר אוֹ סָדִין וכו'</b>. שהוא כמוכן מראש לשכיבה.
<b>אִם יִחֵד לָהּ קֶרֶן זָוִית</b>. פינה מסוימת בבית, ובכך זימנה לשימושו.
<h3> כג</h3>
<b>לְבַטֵּל כְּלִי מֵהֱכֵנוֹ</b>. לגרום בשבת לכלי שיהיה אסור בטלטול, כפי שיבואר.
<b>שֶׁהַשֶּׁמֶן שֶׁבַּנֵּר אָסוּר לְטַלְטְלוֹ</b>. שהוא מוקצה מחמת איסור כיבוי (לעיל ה"י, לקמן כו,יד).
<b>לְפִיכָךְ אֵין נוֹתְנִין כְּלִי תַּחַת הַתַּרְנְגֹלֶת לְקַבֵּל בֵּיצָתָהּ</b>. שביצה שנולדה בשבת אסורה בטלטול (הלכות יום טוב א,יט–כ), ותאסור את הכלי בטלטול.
<b>אֲבָל כּוֹפֶה הוּא הַכְּלִי עָלֶיהָ</b>. להגן עליה שלא תישבר, ואף שהביצה אסורה בטלטול מותר לטלטל כלים לצורכה.
<h3> כד</h3>
<b>הַדֶּלֶף</b>. טפטוף מי גשמים.
<b>שׁוֹפֵךְ וְשׁוֹנֶה</b>. יכול לרוקן את הכלי ולהניחו להתמלא שוב.
<b>אֲבָל אִם אֵינוֹ רָאוּי אֵין נוֹתְנִין... שֶׁאֵין עוֹשִׂין גְּרָף שֶׁל רְעִי לְכַתְּחִלָּה</b>. שאף זה כביטול כלי משימושו, ולכן אין נותנים את הכלי תחת דלף המאוס. אך מותר לפנות את הכלי משם, כדין גרף של רעי (לקמן כו,יג).
<h3> כה</h3>
<b>טֶבֶל</b>. פירות שלא הופרשו מהם תרומות ומעשרות ואסורים באכילה, וממילא אסורים גם בטלטול (לעיל הי"ט).
<b>מֵבִיא כְּלִי וּמַנִּיחַ תַּחְתֶּיהָ</b>. להציל את מה שנשפך מן החבית השבורה.
<b>הוֹאִיל וְאִם עָבַר וְתִקְּנוֹ מְתֻקָּן הֲרֵי הוּא כִּמְתֻקָּן</b>. שאם הפריש את התרומות והמעשרות בשבת, מועיל הדבר להתיר הפירות באכילה, אף שאסור לעשות זאת לכתחילה (לעיל כג,ט, כג,טו). ומשום כך אינו נחשב למבטל כלי מהכנו.
<b>לְקַבֵּל נִיצוֹצוֹת</b>. רסיסים בוערים הנופלים מן הנר.
<b>מִפְּנֵי שֶׁאֵין בָּהֶן מַמָּשׁ</b>. שהם נשרפים מיד ואינם נשארים בכלי, ואינם אוסרים את טלטולו (ראה גם לעיל ה,יג).
<b>קוֹרָה שֶׁנִּשְׁבְּרָה וכו'</b>. קורה שתומכת בתקרה, ואם נשברה יש חשש שתתמוטט התקרה כולה.
<b>בַּאֲרֻכּוֹת הַמִּטָּה</b>. פסי האורך של המיטה.
<b>אֶלָּא אִם כֵּן הָיוּ רְווּחִים</b>. שנותר רווח בין הכלי התומך ובין הקורה, וכך יש אפשרות להסיר אותו מבלי שהקורה תתמוטט.
<b>וּפוֹרְסִין מַחֲצֶלֶת עַל גַּבֵּי אֲבָנִים בְּשַׁבָּת אוֹ עַל גַּבֵּי כַּוֶּרֶת דְּבוֹרִים</b>. אף שמטלטל לצורך אבנים ובעלי חיים שהם אסורים בטלטול.
<b>וּבִלְבַד שֶׁלֹּא יִתְכַּוֵּן לָצוּד</b>. שהרי אסור לצוד בשבת.
<h3> כו</h3>
<b>לִתֵּן לָהּ פַּרְנָסָה בִּמְקוֹמָהּ</b>. להאכילה במקום שבו היא נמצאת.
<b>שֶׁהֲרֵי מַשְׁלִיכוֹ לַבּוֹר לְתוֹךְ הַמַּיִם</b>. ומשום כך אינו יכול להשתמש בו עוד בשבת.
<b>מִפְּנֵי צַעַר בַּעֲלֵי חַיִּים לֹא גָּזְרוּ</b>. להלכה דומה ראה לעיל כא,ט–י.
<b>וְאָסְרוּ לְהַעֲלוֹתָהּ בְּיָדוֹ</b>. שבעלי חיים אסורים בטלטול כדין דבר שאינו כלי (לעיל ה"ו).
<b>אֵין עוֹקְרִין</b>. אסור להרימם.
<b>דּוֹחִין</b>. דוחפים.
<b>עַד שֶׁיִּכָּנְסוּ</b>. בכוחות עצמם, למקום שנשמרים בו.
<b>וּמְדַדִּין עֲגָלִים וּסְיָחִים</b>. מסייעים לבהמות צעירות להלך, מבלי להרים אותן.
<b>אֲגַפֶּיהָ</b>. כנפיה.
<h2>פרק כו</h2>
<h3> א</h3>
<b>כָּל כְּלֵי הָאוֹרֵג</b>. מכשירי האריגה (לפירוט בדבר תהליך האריגה ומבנה הכלים ראה לעיל ט,יז).
<b>מֻתָּר לְטַלְטְלָן כִּכְלִי שֶׁמְּלַאכְתּוֹ לְאִסּוּר</b>. המותרים בטלטול לצורך גופם ומקומם (לעיל כה,ג-ז).
<b>חוּץ מִכֹּבֶד הָעֶלְיוֹן וְכֹבֶד הַתַּחְתּוֹן</b>. קורות הנול העליונה והתחתונה, שביניהן מתוחים חוטי השתי.
<b>לְפִי שֶׁאֵינָן נִטָּלִין מִפְּנֵי שֶׁהֵן תְּקוּעִין</b>. ברוחב שבין העמודים הניצבים, ואינם עומדים לטלטול.
<b>וְכֵן הָעַמּוּדִים שֶׁל אוֹרֵג</b>. שני עמודים גדולים הניצבים על הקרקע.
<b>אָסוּר לְטַלְטְלָן שֶׁמָּא יְתַקֵּן הַגֻּמּוֹת שֶׁלָּהֶן</b>. החורים בקרקע שבהם הן תחובות.
<h3> ב</h3>
<b>מַכְבֵּדוֹת שֶׁל תְּמָרָה</b>. מטאטא העשוי מאשכול התמר (הלכות טומאת אוכלין ה,כ).
<b>שֶׁהֲרֵי מֻתָּר לְכַבֵּד בְּשַׁבָּת</b>. קרקע מרוצפת באבנים (לעיל כא,ג).
<b>לְבֵנִים שֶׁנִּשְׁאֲרוּ מִן הַבִּנְיָן הֲרֵי הֵן כִּכְלִי שֶׁמְּלַאכְתוֹ לְהֶתֵּר וכו'</b>. אף שהיו מיועדות לבנייה, נחשבות לכלי היתר לפי שניתן להשתמש בהן גם להסבה.
<b>שֶׁהֲרֵי שָׁפִין אוֹתָן וּמְתַקְּנִין אוֹתָן</b>. שהן חלקות ונוחות לשימוש.
<b>וְאִם צָבַר אוֹתָן וכו'</b>. העמידן בערמה, והראה שמייעדן לבנייה.
<h3> ג</h3>
<b>חֶרֶשׂ קְטַנָּה</b>. שבר כלי חרס, שעדיין ראוי לשימוש כלשהו (ראה לעיל כה,יב).
<b>מֻתָּר לְטַלְטְלָהּ אֲפִלּוּ בִּרְשׁוּת הָרַבִּים</b>. בתוך ארבע אמות, ואף שלא מצוי שם כלי לכסותו בו.
<b>מְגוּפַת חָבִית שֶׁנִּתְכַּתְּתָה</b>. מכסה העשוי חרס שהתרסק לפיסות קטנות.
<b>הִיא וּשְׁבָרֶיהָ</b>. החלק הגדול עם השברים הקטנים.
<b>וְאִם זְרָקָהּ לָאַשְׁפָּה</b>. שביטל ממנה שם כלי.
<b>כְּלִי שֶׁנִּתְרוֹעֵעַ לֹא יִתְלֹשׁ מִמֶּנּוּ חֶרֶשׂ</b>. שמתקן כלי לשימוש.
<h3> ד</h3>
<b>אֲבָנִים מְקֻרְזָלוֹת</b>. עגולות, שניתן להשתמש בהן לניגוב בלא להישרט.
<b>כִּמְלֹא הַיָּד</b>. בגודל שתמלאנה שלושתן את היד. ואף שאבנים הן מוקצה (לעיל כה,ו), לא גזרו חכמים בעניין זה.
<b>לְהִתְפָּרֵךְ</b>. להתפורר, שיש בזה חשש טוחן (ר"ח שבת פא,א).
<b>יָרְדוּ עֲלֵיהֶן גְּשָׁמִים וְנִשְׁתַּקְּעוּ בְּטִיט</b>. על אבנים הראויות לקינוח, וצריך לחלצן מן הבוץ, ויש בכך חשש לעשיית מלאכה (ר"ח שם).
<b>אִם רִשּׁוּמָן נִכָּר</b>. אם עדיין ניתן לראות את האבנים השקועות.
<b>טִנּוּף</b>. צואה.
<b>וַאֲפִלּוּ הִיא גְּדוֹלָה</b>. משיעור מלוא היד.
<h3> ה</h3>
<b>הָיָה לְפָנָיו צְרוֹר וְחֶרֶס</b>. הייתה לו אפשרות לקנח באבן או בשבר כלי חרס.
<b>מְקַנֵּחַ בַּצְּרוֹר</b>. אף שהצרור אסור בטלטול (לעיל כה,ו), משום שיש סכנת פציעה בקינוח בשברי כלים חדים.
<b>מֵאָגְנֵי כֵּלִים</b>. שפת הכלי, שהיא חלקה ואינה פוצעת.
<b>אִם הָיוּ עֲשָׂבִים רַכִּים מְקַנֵּחַ בָּהֶן</b>. שהקינוח בעשבים יבשים מסוכן.
<h3> ו</h3>
<b>שְׁיָרֵי מַחְצְלָאוֹת</b>. פיסות שהתפרקו ממחצלת קלועה.
<b>שִׁבְרֵי תַּנּוּר</b>. שהוא כלי חרס גדול.
<b>וַהֲרֵי הֵן כְּכָל הַכֵּלִים שֶׁמְּלַאכְתָּן לְהֶתֵּר</b>. שבאותם השברים נעשית מלאכת היתר.
<b>שֶׁמָּא יִתְקַע</b>. יחבר את הרגל לכירה (ראה לעיל כב,כה).
<h3> ז</h3>
<b>סֻלָּם שֶׁל עֲלִיָּה</b>. העשוי כעין גרם מדרגות, שאין רגילים להזיז אותו ממקומו.
<b>וְשֶׁל שׁוֹבָךְ</b>. סולם קל.
<b>לְהַטּוֹתוֹ</b>. להשעין אותו על מקום אחר, בלא להעבירו ממקומו (עוד בעניין סולם כזה ראה הלכות יום טוב ה,ד).
<b>קָנֶה שֶׁמּוֹסְקִין בּוֹ הַזֵּיתִים</b>. מקל שחובטים בו את עץ הזית.
<b>אִם יֵשׁ עָלָיו תּוֹרַת כְּלִי</b>. שמתוקן בצורה מיוחדת לשמש לפעולה זו.
<b>הֲרֵי הוּא כִּכְלִי שֶׁמְּלַאכְתוֹ לְאִסּוּר</b>. שמותר לטלטלו לצורך גופו ומקומו אך לא לצורך עצמו.
<b>קָנֶה שֶׁהִתְקִינוֹ בַּעַל הַבַּיִת לִהְיוֹת פּוֹתֵחַ וְנוֹעֵל בּוֹ</b>. שישמש כבריח לדלת.
<h3> ח</h3>
<b>דֶּלֶת שֶׁהָיָה לָהּ צִיר</b>. שהייתה מתוקנת להיתלות בפתח.
<b>מָקוֹם מֻקְצֶה</b>. שטח שיש בו שימוש מועט.
<b>וְהִיא נִגְרֶרֶת</b>. על הקרקע.
<b>חֲדָקִים</b>. חבילת קוצים צפופים.
<b>בִּזְמַן שֶׁקְּשׁוּרִין וּתְלוּיִין בַּכֹּתֶל</b>. שבכך מוכח שמדובר בכלים שהוכנו לטלטול.
<b>וְאִם הָיוּ גְּבוֹהִין מֵעַל הָאָרֶץ</b>. תלויים באופן שאינם מגיעים לקרקע, אף שאינם מחוברים לפתח בחיבור גמור (פה"מ עירובין י,ח, מרכה"מ).
<h3> ט</h3>
<b>לוּחַ אֶחָד</b>. לא מחוברת ממספר נסרים, כך שלא ניכר ממראיה שמדובר בכלי ולא בקרש אקראי.
<b>כַּן כְּמוֹ אַסְקֻפָּה</b>. מפתן הפתח.
<b>נֶגֶר שֶׁיֵּשׁ בְּרֹאשׁוֹ קְלֻסְטְרָא</b>. מוט המשמש כבריח, שיש בקצהו האחד עיגול גדול וכיוצא בזה, שבו אוחזים ונועלים.
<h3> י</h3>
<b>נִטָּל וֶאֱגוֹדוֹ עִמּוֹ</b>. שעל הנגר עצמו מצוי תפס, שבו תולים אותו בדלת.
<b>אֱגוֹדוֹ קָבוּעַ בַּדֶּלֶת</b>. והנגר נתחב באגוד זה.
<h3> יא</h3>
<b>מְנוֹרָה שֶׁל חֻלְיוֹת</b>. העשויה מחלקים המתחברים זה לזה.
<b>שֶׁמָּא יַחֲזִירָהּ בְּשַׁבָּת</b>. אם תתפרק, שהוא דומה לבונה (לעיל כב,כו).
<b>חֲדָקִים</b>. חריצים לשם נוי.
<b>הַנִּטֶּלֶת בִּשְׁתֵּי יָדַיִם</b>. כבדה.
<b>אִם הָיְתָה גְּדוֹלָה הַנִּטֶּלֶת בִּשְׁתֵּי יָדַיִם אָסוּר לְטַלְטְלָהּ וכו'</b>. משום ששכיח שמנורה גדולה תהיה מורכבת מחוליות, ואם יטלטלוה יחשבו שמותר לטלטל מנורה של חוליות. אבל מנורה קטנה כרגיל אינה נעשית מפרקים, והכול יודעים שהחריצים שבה נעשו לשם נוי.
<h3> יב</h3>
<b>הָאִמּוּם</b>. תבנית שעליה תופרים את הנעל.
<b>מַכְבֵּשׁ</b>. שנועד ליישר את הבגדים או להדק את הקפלים.
<b>מַתִּירִין</b>. להוציא ממנו את הבגדים.
<b>אֲבָל לֹא כּוֹבְשִׁין</b>. שאסור לתקן את הבגדים, משום מכבס (ראה לעיל כב,כב).
<b>מֻקְצֶה מֵחֲמַת חֶסְרוֹן כִּיס</b>. שאין משתמשים בו אלא למלאכתו, שלא יתקלקל (לעיל כה,ט).
<b>גִּזֵּי צֶמֶר</b>. צמר גזוז, המיועד לטוויית חוטים.
<b>מִפְּנֵי שֶׁהוּא מַקְפִּיד עֲלֵיהֶן</b>. שלא יתלכלכו, ואף הם מוקצה מחמת חסרון כיס.
<b>וְהַשְּׁלָחִין</b>. עורות בלתי מעובדים.
<h3> יג</h3>
<b>וְצוֹאָה</b>. לכלוכים שונים.
<b>אִם הָיוּ בֶּחָצֵר שֶׁיּוֹשְׁבִין בָּהּ</b>. שמציאותם מפריעה לגרים שם.
<b>רֹק שֶׁעַל הַקַּרְקַע</b>. שהוא מאוס, ורוצה להבליעו באדמה (ראה לעיל כא,ב).
<b>כָּנוּנָא</b>. כלי שמניחים בו גחלים לחימום הבית.
<b>מִפְּנֵי אֶפְרוֹ</b>. שהוא מאוס ומלכלך (יד"פ).
<b>וְאֵין עוֹשִׂין גְּרָף שֶׁל רְעִי לְכַתְּחִלָּה בְּשַׁבָּת</b>. לגרום לכך שיהיה צורך לטלטל דבר המוקצה משום כך.
<h3> יד</h3>
<b>שֶׁמֶן שֶׁיָּצָא מִתַּחַת הַקּוֹרָה שֶׁל בֵּית הַבַּד בְּשַׁבָּת</b>. שהקורה לוחצת על הזיתים שנטחנו והשמן מתמצה מהם באטיות, ומותר אף שלא היה ראוי לשימוש קודם השבת.
<b>הַמּוּכָנִין לִסְחוֹרָה</b>. המיועדים לכך, ומערב שבת לא תכננו להשתמש בהם.
<b>אוֹצָר</b>. מחסן.
<b>מַתְחִיל לְהִסְתַּפֵּק מִמֶּנָּה</b>. מותר להשתמש בתבואה אף אם לא השתמשו בה קודם לכן.
<b>שֶׁאֵין שָׁם אֹכֶל שֶׁהוּא מֻקְצֶה בְּשַׁבָּת כְּלָל וכו'</b>. שבמאכלים לא נדרש שיהיו מזומנים קודם השבת לשימוש (בניגוד לדין ביום טוב, שגזרו בו על מוקצה — הלכות יום טוב א,יז-יח).
<b>שֶׁבַּמֻּקְצֶה</b>. שטח המיועד לייבוש פירות.
<b>הוֹאִיל וּמַסְרִיחוֹת בִּנְתַּיִם... הֲרֵי הֵן אֲסוּרִין בְּשַׁבָּת מִשּׁוּם מֻקְצֶה</b>. שמבחינת גופם אינם מאכלים הראויים לאכילה בשבת.
<b>חָבִית שֶׁנִּתְגַּלְּתָה וַאֲבַטִּיחַ שֶׁנִּשְׁבְּרָה וכו'</b>. שאסור לאכלם משום סכנת ארס המזיקים (הלכות רוצח יא,ו-ח).
<b>נוֹטְלָן וּמַנִּיחָן בְּמָקוֹם הַמֻּצְנָע</b>. שמותר לטלטלם משום שהם אוכל (אורה ושמחה).
<b>קָמֵיעַ שֶׁאֵינוֹ מֻמְחֶה</b>. שלא הוכחה תועלתו.
<b>אַף עַל פִּי שֶׁאֵין יוֹצְאִין בּוֹ</b>. לרשות הרבים (ראה לעיל יט,יד).
<b>מִפְּנֵי שֶׁהוּא מֻקְצֶה מֵחֲמַת אִסּוּר</b>. שאסור היה להשתמש בשמן בשעת כניסת השבת, משום איסור כיבוי (ראה לעיל ה,יב).
<h3> טו</h3>
<b>אוֹצָר</b>. מחסן.
<b>אַף עַל פִּי שֶׁמֻּתָּר לְהִסְתַּפֵּק מִמֶּנּוּ</b>. לקחת משם מאכלים ולהשתמש בהם.
<b>אָסוּר לְהַתְחִיל בּוֹ לְפַנּוֹתוֹ אֶלָּא לִדְבַר מִצְוָה וכו'</b>. שאין לטלטל את האוכלים שבו אלא אם מדובר בצורך השבת.
<b>כָּל אֶחָד וְאֶחָד</b>. מהאנשים המסייעים בפינוי.
<b>אַרְבַּע אוֹ חָמֵשׁ קֻפּוֹת</b>. סלים גדולים, ולא יותר מכך.
<b>וְלֹא יְכַבְּדוּ קַרְקָעִיתוֹ שֶׁל אוֹצָר</b>. שמא ישווה גומות.
<b>כְּמוֹ שֶׁבֵּאַרְנוּ</b>. לעיל כא,ב-ג.
<b>וְעוֹשֶׂה שְׁבִיל בְּרַגְלָיו</b>. ועל ידי כך מפנה את מה שנשאר, המפריע להילוך.
<h3> טז</h3>
<b>הַמְּצוּיִין</b>. שרגילים בני אדם לגדלם.
<b>הַתֻּרְמוֹס הַיָּבֵשׁ... אֲבָל לֹא אֶת הַלַּח</b>. שאינו נאכל אף לבהמה מפני מרירותו.
<b>אוֹכֵל אֶת הָאֹכֶל</b>. שסביב הגרעין והעצמות, או תחת הקליפות.
<b>וְזוֹרְקָן לַאֲחוֹרָיו</b>. את הקליפות והעצמות, ואינו מניחם על השולחן, משום שלא יוכל לפנותן משם.
<b>בָּשָׂר תָּפוּחַ</b>. שהתחיל להסריח.
<b>וּמְטַלְטְלִין בָּשָׂר חַי... מִפְּנֵי שֶׁרָאוּי לָאָדָם</b>. שיש אוכלים בשר חי.
<b>אֲבָל הַתָּפֵל אָסוּר לְטַלְטְלוֹ</b>. שאין אוכלים אותו כך, ואין מאכילים בו חיות.
<h3> יז</h3>
<b>לַנַּעֲמִיּוֹת</b>. בנות יענה.
<b>הַלּוּף</b>. צמח בעל פקעת ועלים גדולים, שאינו ניתן לאכילת אדם ורוב בעלי החיים כשהוא חי, מחמת רעלנים המצויים בו.
<h3> יח</h3>
<b>אִם הִתְקִינָן לְמַאֲכַל בְּהֵמָה</b>. שאם הכינם לצורך כך, דינם כאוכל המותר בטלטול.
<b>חֲבִילֵי סִיאָה וְאֵזוֹב וְקוֹרָנִית</b>. צמחי תבלין (ראה לעיל כא,יט).
<b>הִכְנִיסָן לְעֵצִים</b>. לשימוש כעצי הסקה.
<b>בָּאֲמִיתָּא</b>. מנטה.
<b>בַּפֵּיגָם</b>. שעליו משמשים למאכל וכתבלין.
<h3> יט</h3>
<b>הַפַּטָּם</b>. שור שמפטמים אותו.
<b>וְאֵין מְסַלְּקִין לַצְּדָדִין מִפְּנֵי הָרְאִי</b>. להזיז את המאכל שלא יתלכלך ברפש.
<b>ונוֹטְלִין מִלִּפְנֵי הַחֲמוֹר וכו'</b>. בלא לגרוף.
<b>תְּלִי שֶׁל דָּגִים</b>. דג שנמלח ולא נגמר ייבושו, שהוא מסריח, ודומה בכך לגרוגרות וצימוקים (לעיל הי"ד, וראה יד"פ).
<h3> כ</h3>
<b>שֶׁאָסוּר לְטַלְטֵל אֶת הַמֵּת בְּשַׁבָּת</b>. לעיל כה,ו.
<b>בִּשְׁבִיל שֶׁיַּמְתִּין</b>. שלא ימהר להסריח.
<b>כְּלֵי מֵקַר</b>. כלים קרים.
<b>שֶׁלֹּא תָּפוּחַ</b>. שלא תתנפח.
<b>וְקוֹשְׁרִין אֶת הַלֶּחִי</b>. שהולכת ונפתחת.
<b>לֹא שֶׁיַּעֲלֶה אֶלָּא שֶׁלֹּא יוֹסִיף</b>. אסור להעלות את הלחי בחזרה למקום, שנמצא מזיז אותה, אלא רק למנוע את המשך הפתיחה.
<b>וְאֵין מְאַמְּצִין אֶת עֵינָיו בְּשַׁבָּת</b>. אין עוצמים את עיניו כפי שנוהגים למת (הלכות אבל ד,א), שאף תנועה קלה זו היא בכלל הזזת אבר.
<h3> כא</h3>
<b>מֵת הַמֻּטָּל בַּחַמָּה</b>. שעלול להסריח בקרוב מחמת החום.
<b>מַנִּיחַ עָלָיו כִּכָּר אוֹ תִּינוֹק וּמְטַלְטְלוֹ</b>. שבאופן זה הותר לטלטל מת, כאילו הכיכר או התינוק עיקר ומטלטל את המת כטפל להם (ראה לעיל כה,טו).
<b>מִכָּל מָקוֹם</b>. בכל אופן, אף בלא כיכר ותינוק.
<b>מִפְּנֵי שֶׁאָדָם בָּהוּל עַל מֵתוֹ</b>. ורוצה לשמרו כראוי, ואם לא תהיה דרך לשמרו בהיתר עלול לעבור על איסור.
<h3> כב</h3>
<b>בָּאִין שְׁנֵי בְּנֵי אָדָם וְיוֹשְׁבִין מִשְּׁנֵי צְדָדָיו וכו'</b>. שהותר לעשות מחיצה לצורך תועלת החיים, אך לא לצורך מת.
<h3> כג</h3>
<b>וְנִמְצָא מִתְבַּזֶּה בֵּין הַחַיִּים וְהֵן מִתְבַּזִּים מִמֶּנּוּ</b>. שאינם יכולים לגור בביתם.
<b>מֻתָּר לְהוֹצִיאוֹ לְכַרְמְלִית</b>. על אף שאסורה ההוצאה מרשות היחיד לכרמלית, מדברי חכמים (לעיל יד,יג).
<b>גָּדוֹל כְּבוֹד הַבְּרִיּוֹת שֶׁדּוֹחֶה אֶת לֹא תַעֲשֶׂה שֶׁבַּתּוֹרָה שֶׁהוּא לֹא תָסוּר וכו'</b>. שכבוד הבריות דוחה איסורים שמדברי חכמים בכל מקום, ואף שיש מצווה מן התורה לשמוע לדברי חכמים (ראה הלכות ממרים א,ב; ליישום נוסף של כלל זה ראה הלכות כלאיים י,כט).
<h2>פרק כז</h2>
<h3> א</h3>
<b>לִתְחוּם הַמְּדִינָה</b>. השטח שסביב העיר.
<b>הֶעְתִּיקוּ</b>. העבירו במסורת.
<b>לִשְׁנֵים עָשָׂר מִיל</b>. כשנים עשר קילומטר.
<b>כְּנֶגֶד מַחֲנֵה יִשְׂרָאֵל</b>. שכך היה אורכו במדבר.
<b>אַלְפַּיִם אַמָּה</b>. מיל, כקילומטר.
<b>שֶׁאַלְפַּיִם הוּא מִגְרַשׁ הָעִיר</b>. השטח הריק השייך לעיר (ראה במדבר לה,א-ה), ולכן תיקנו חכמים שיכול לצאת עד מרחק זה.
<h3> ב</h3>
<b>הָיְתָה כְּנִינְוֵה</b>. שהייתה "עיר גדולה... מהלך שלשת ימים" (יונה ג,ג).
<b>מְרֻבָּעוֹת כְּטַבְלָה מְרֻבַּעַת</b>. כלוח מרובע.
<b>כְּדֵי שֶׁיִּהְיֶה נִשְׂכָּר אֶת הַזָּוִיּוֹת</b>. שהתחום כולל מרחק גדול יותר מאלפיים אמה בפינות המרובע.
<b>מַכִּין אוֹתוֹ מַכַּת מַרְדּוּת</b>. מלקות מדברי חכמים.
<h3> ג</h3>
<b>וְאֵין בְּכָל אֶחָד מֵהֶן אַרְבָּעָה עַל אַרְבָּעָה</b>. שאינם נחשבים כרשות לעצמם, אלא מקום פטור (ראה לעיל יד,ז).
<h3> ד</h3>
<b>בְּדִיר שֶׁבַּמִּדְבָּר אוֹ בְּסַהַר אוֹ בִּמְעָרָה</b>. מקומות המוקפים מחיצות.
<b>בְּבִקְעָה</b>. בשדה.
<b>אֲפִלּוּ הָיָה יָשֵׁן בְּשָׁעָה שֶׁנִּכְנְסָה הַשַּׁבָּת שֶׁלֹּא קָנָה שְׁבִיתָה</b>. שלא התכוון לקנות שביתה באותו המקום (לעניין דרך קניין שביתה, ראה הלכות עירובין פרק ז).
<b>אַלְפַּיִם פְּסִיעוֹת בֵּינוֹנִיּוֹת</b>. ממוצעות, שכל פסיעה שכזו אורכה כאמה.
<h3> ה</h3>
<b>וְשָׁלְמָה מִדָּתוֹ וכו'</b>. נסתיים תחומו בתוך אחד המקומות הללו, שהם רשות היחיד.
<b>בְּתוֹךְ הַמְּדִינָה</b>. לפנים מחומת העיר.
<b>מֻבְלַעַת בְּתוֹךְ אַלְפַּיִם אַמָּה שֶׁלּוֹ</b>. שכולה נמצאת בתוך תחומו.
<b>וּמַשְׁלִימִין לוֹ אֶת הַשְּׁאָר</b>. את שחסר מתחומו מתחילת העיר ועד אלפיים אמה, בניכוי ארבע אמות (כפי שיתבאר בהלכה הבאה).
<h3> ז</h3>
<b>תַּשְׁלוּם אַלְפַּיִם שֶׁיֵּשׁ לוֹ</b>. השלמת אלפיים אמה, ואין העיר נחשבת כארבע אמות במקרה זה.
<h3> ח</h3>
<b>בַּחֲצִי הָעִיר</b>. באמצע העיר.
<b>מֻתָּר לְטַלְטֵל בְּכָל הָעִיר עַל יְדֵי זְרִיקָה</b>. שהיא רשות היחיד, ומותר לו להעביר בה חפצים אף שאסור להלך שם.
<b>אֵינוֹ מְהַלֵּךְ בָּהּ אֶלָּא אַלְפַּיִם אַמָּה לְכָל רוּחַ אַף עַל פִּי שֶׁהוּא בְּתוֹךְ הַמְּחִצָּה</b>. שאינו יכול לסמוך אלא על מחיצות שהיו בשעת קניית השביתה בכניסת שבת.
<b>אִם הִקִּיפוּהָ לְשֵׁם דִּירָה</b>. שאם לא כן, אסור לטלטל בה יותר מארבע אמות, כדין קרפף שהוא יותר מבית סאתיים שלא הוקף לדירה (לעיל טז,א).
<h3> ט</h3>
<b>בֶּחָרָבָה</b>. ביבשה.
<b>וִיהַלֵּךְ אֶת כֻּלָּהּ וְחוּצָה לָהּ אַלְפַּיִם אַמָּה לְכָל רוּחַ</b>. שנחשב כאילו שבת בעיר עצמה, שהרי היה בתחומה עם כניסת השבת.
<h3> י</h3>
<b>וְיָשַׁן בַּדֶּרֶךְ וְלֹא נֵעוֹר אֶלָּא בְּשַׁבָּת</b>. ונמצא שבכניסת שבת לא קנה שביתה (ראה לעיל ה"ד).
<b>וּכְשֶׁנֵּעוֹר מָצָא עַצְמוֹ בְּתוֹךְ הַתְּחוּם</b>. גילה שישן בתוך התחום של העיר, ולא ידע זאת מקודם.
<h3> יא</h3>
<b>שֶׁהָאַרְבַּע אַמּוֹת שֶׁיֵּשׁ לוֹ לָאָדָם</b>. ליוצא חוץ לתחומו, שמותר ללכת ממקומו ארבע אמות בלבד (ראה לקמן הל' יב-יג).
<b>תְּחִלָּתָן מִמָּקוֹם שֶׁהוּא עוֹמֵד בּוֹ</b>. ואינן נמדדות בכיוון העיר שיצא משם אלא לכיוון אליו הוא הולך, כך שאין האפשרות ללכת ארבע אמות מועילה לחזור אל התחום שממנו יצא (כדלקמן הי"ד, ראה אורה ושמחה וערוה"ש או"ח תה,ג; ועיין יד"פ שביאר אחרת).
<b>מֵעֲמִידַת רַגְלָיו וְלַחוּץ</b>. כלפי חוץ מן התחום שממנו יצא.
<b>הֲרֵי זֶה לֹא יִכָּנֵס לָהּ</b>. שלא נחשב ששבת בתחום העיר.
<b>הָיְתָה רַגְלוֹ אַחַת בְּתוֹךְ הַתְּחוּם וְרַגְלוֹ אַחַת חוּץ לַתְּחוּם הֲרֵי זֶה יִכָּנֵס</b>. שבמקרה זה נידון כאילו שבת בתוך תחום העיר.
<h3> יב</h3>
<b>רוּחַ רָעָה</b>. התקף שיגעון.
<b>אֵין לוֹ אֶלָּא אַרְבַּע אַמּוֹת</b>. שהוא מקום כמידת אורך האדם בפישוט ידיו ורגליו (ראה לעיל יב,טו).
<b>יֵשׁ לוֹ לְהַלֵּךְ אֶת כֻּלָּהּ</b>. את כל השטח המוקף מחיצות.
<h3> יג</h3>
<b>לְדַעַת</b>. מרצון.
<b>אַף עַל פִּי שֶׁחָזַר שֶׁלֹּא לְדַעַת... אֵין לוֹ אֶלָּא אַרְבַּע אַמּוֹת</b>. משום קנס על העברה.
<b>הַמְפָרֵשׁ</b>. מפליג.
<b>אַף עַל פִּי שֶׁהוּא חוּץ לַתְּחוּם שֶׁשָּׁבַת בּוֹ</b>. שהספינה יצאה מחוץ לאלפיים אמה מן המקום שהייתה בכניסת שבת.
<b>מְהַלֵּךְ אֶת כָּל הַסְּפִינָה וּמְטַלְטֵל בְּכֻלָּהּ</b>. שכל הספינה כארבע אמותיו, שכן מוקפת במחיצות.
<h3> יד</h3>
<b>וְהֻקַּף בִּמְחִצָּה בְּשַׁבָּת</b>. ונמצא כאילו נכנס שלא מדעת לדיר וסהר (לעיל הי"ב).
<b>וְהוּא שֶׁלֹּא תִּהְיֶה יָתֵר עַל אַלְפַּיִם</b>. שאין תועלת במחיצה כזו לעניין תחומין (לעיל ה"ח).
<b>הֲרֵי זֶה נִכְנָס לִתְחוּמוֹ</b>. אם היקף המחיצות מכניסו בחזרה לתחום.
<h3> טו</h3>
<b>אִם נִצְרַךְ לִנְקָבָיו הֲרֵי זֶה יוֹצֵא מַרְחִיק וְנִפְנֶה</b>. שלצורך עשיית צרכיו התירו לו לצאת מארבע אמות, שהוא איסור שמדברי חכמים, משום כבוד הבריות (ראה לעיל כו,כג).
<b>וְחוֹזֵר לִמְקוֹמוֹ</b>. שרשאי אף לחזור לאותן ארבע אמות שהן מקומו.
<b>הוֹאִיל וְנִכְנַס יִכָּנֵס וּכְאִלּוּ לֹא יָצָא</b>. ונמצא שנכנס בדרך היתר.
<b>אֲבָל אִם יָצָא לְדַעַת... אֵין לוֹ אֶלָּא אַרְבַּע אַמּוֹת</b>. כדלעיל הי"ג.
<h3> טז</h3>
<b>בִּרְשׁוּת בֵּית דִּין</b>. מתוקף היתר הלכתי.
<b>הָעֵדִים שֶׁבָּאוּ לְהָעִיד עַל רְאִיַּת הַלְּבָנָה</b>. המותרים לצאת בשבת מחוץ לתחום בדרכם להעיד (ראה הלכות קידוש החודש ג,ב-ד).
<b>בְּאוֹתוֹ מָקוֹם שֶׁהִגִּיעַ לוֹ</b>. במקום היעד.
<b>הֲרֵי הוּא כְּאַנְשֵׁי הָעִיר</b>. כאילו שבת שם.
<h3> יז</h3>
<b>כְּבָר נַעֲשֵׂית הַמִּצְוָה שֶׁיָּצָאתָ לַעֲשׂוֹתָהּ</b>. ואין צורך שתמשיך ללכת.
<b>יֵשׁ לוֹ מִמְּקוֹמוֹ אַלְפַּיִם אַמָּה לְכָל רוּחַ</b>. שהמקום שאליו הגיע נחשב למקום שביתתו.
<b>וְכָל הַיּוֹצְאִין לְהַצִּיל נַפְשׁוֹת יִשְׂרָאֵל וכו'</b>. שאף עליהם מצווה לחלל את השבת (ראה לעיל ב,כג).
<b>הֲרֵי אֵלּוּ חוֹזְרִין בְּשַׁבָּת לִמְקוֹמָן</b>. לתחום שממנו יצאו.
<b>וּבִכְלֵי זֵינָן</b>. שמותר להם לטלטל גם בחזרתם את כלי נשקם, כדי שלא יימנעו מלבוא ולהציל בפעם אחרת (שם).
<h2>פרק כח</h2>
<h3> א</h3>
<b>שֶׁהוּא יוֹצֵא מִן הַמְּדִינָה</b>. בולט מגבולות העיר כלפי חוץ.
<b>שֶׁהוּא צֶלַע בֵּית סָאתַיִם הַמְרֻבַּעַת</b>. ראה לעיל טז,ג.
<b>מוֹדְדִין חוּץ מִבֵּית דִּירָה זֶה</b>. מאותו הבית כלפי חוץ, שהוא נספח לעיר ונחשב לנקודה הקיצונית שלה באותו הצד.
<h3> ב</h3>
<b>וְכֵן עַד מַהֲלַךְ כַּמָּה יָמִים</b>. אפילו אם בדרך זו גדל תחום העיר עד מאוד (ראה לעיל כז,ב).
<b>וְהוּא שֶׁיִּהְיֶה בֵּית דִּירָה זֶה אַרְבַּע אַמּוֹת עַל אַרְבַּע אַמּוֹת אוֹ יָתֵר</b>. שהוא שיעור בית בכל מקום בהלכה (ראה הלכות מזוזה ו,ב, הלכות רוצח יא,א, ועוד).
<h3> ג</h3>
<b>וְהָאוֹצָרוֹת</b>. מחסנים.
<b>וְהַבֻּרְגָּנִין</b>. ביתני שמירה.
<b>וְהַמְּעָרָה שֶׁיֵּשׁ בִּנְיָן עַל פִּיהָ</b>. מבנה על פתח המערה, ובכך נחשבת המערה כולה כבית.
<b>וְשִׁירַיִם</b>. שני שלישי אמה.
<b>וּמֵאוֹתוֹ הַבַּיִת הַיּוֹצֵא רוֹאִין כְּאִלּוּ חוּט מָתוּחַ עַל פְּנֵי כָּל הַמְּדִינָה</b>. שהבית הוא הנקודה הקיצונית שבעיר, וממנו נמתח קו ישר לכל אורך צלע העיר, וממנו והלאה נמדד התחום.
<h3> ד</h3>
<b>אַף עַל פִּי שֶׁדָּרִין בֵּינֵיהֶן</b>. שאין המגורים בפועל מחשיבים את המקום כראוי לדירה.
<b>וְהַבּוֹר וְהַשִּׁיחַ וְהַמְּעָרָה</b>. מאגרי מים.
<h3> ה</h3>
<b>חוֹשְׁבִין שְׁתֵּיהֶן כְּעִיר אַחַת</b>. מחשיבים אותן כמחוברות, ומודדים את תחומן יחד משני הקצוות המרוחקים.
<b>הָיוּ שְׁלֹשָׁה כְּפָרִים מְשֻׁלָּשִׁין</b>. שיוצרים ביניהם צורה של משולש.
<b>אִם יֵשׁ בֵּין הָאֶמְצָעִי וכו'</b>. אם האמצעי בתוך תחומם של שני החיצוניים, מחשיבים אותו כאילו הוא נמצא ביניהם על קו ישר. ואם במצב זה, לפי גודלו של הכפר האמצעי, נותר רווח בין האמצעי ובין החיצוניים פחות ממרחק התוספת לכל הכפרים מכל צד, נחשבים שלושתם כעיר אחת (מ"מ). ויש שפירשו שאין מתחשבים בגודל הכפר האמצעי, אלא רואים אותו כנקודה בלבד, ומודדים מאתיים ושמונים ושלוש אמות בין שני החיצוניים (ר"י קאפח ויד"פ).
<b>עִיר שֶׁהֻקְּפָה וּלְבַסּוֹף יָשְׁבָה</b>. שהוקפה בחומה לפני שנבנו בה בתים.
<b>מִישִׁיבָתָהּ</b>. מהבתים ולא מן החומה.
<h3> ו</h3>
<b>אֲרֻכָּה</b>. מלבנית.
<b>מְרֻבַּעַת</b>. ריבועית.
<b>אַרְבַּע זָוִיּוֹת שָׁווֹת</b>. ארבע זוויות ישרות.
<b>מַנִּיחִין אוֹתָהּ כְּמוֹת שֶׁהִיא</b>. ואין מרבעים אותה כנגד ארבע רוחות העולם (לקמן ה"ז), אלא מודדים מצלעותיה כפי שהיא.
<b>עוֹשִׂין לָהּ זָוִיּוֹת</b>. מוסיפים לה פינות.
<b>שֶׁנִּמְצָא מִשְׂתַּכֵּר הַזָּוִיּוֹת</b>. התחום כולל מרחק גדול יותר מאלפיים אמה, מחמת תוספת הפינות לעיר ומחמת ריבוע התחום עצמו (לעיל כז,ב).
<h3> ז</h3>
<b>מְרַבְּעִין אוֹתָהּ</b>. מחשבים כאילו היא מוקפת בריבוע.
<b>מְרַבְּעָהּ כְּרִבּוּעַ הָעוֹלָם וכו'</b>. שיהיה אורך כל צלע המרובע אל מול אחת מרוחות העולם.
<h3> ח</h3>
<b>וּקְצָרָה</b>. צרה.
<b>הָיְתָה עֲשׂוּיָה כְּמִין גַּ"ם</b>. כעין שתי צלעות המחוברות בזווית ישרה (כצורת האות גמא היוונית).
<b>בֵּין שְׁנֵי רָאשֶׁיהָ</b>. שני הקצוות המרוחקים זה מזה.
<b>מוֹדְדִין לָהּ מִן הַיֶּתֶר</b>. היתר הוא המיתר של הקשת, וכאן הכוונה לקו הדמיוני המחבר את שני  הקצוות, ובמקרה זה משום שתחומי שני הצדדים הקיצוניים מובלעים זה בזה, נחשב הכל כתחום אחד, והיתר כקצה העיר שמודדים ממנו והלאה.
<h3> ט</h3>
<b>רַקָּה</b>. משטח מוגבה.
<b>אֵין מוֹדְדִין לָהֶן אֶלָּא מִפֶּתַח בָּתֵּיהֶן</b>. דהיינו ממקום היישוב.
<h3> י</h3>
<b>צְרִיפִין</b>. מבנים העשויים מענפים קלועים.
<b>אֵין מוֹדְדִין לָהֶן אֶלָּא מִפֶּתַח בָּתֵּיהֶן</b>. ואין מצרפים את הצריפים יחד להיחשב כעיר ולרבע אותם.
<b>שָׁלֹשׁ חֲצֵרוֹת שֶׁל שְׁנֵי שְׁנֵי בָּתִּים</b>. שבכל חצר יש שני בתי קבע.
<b>הֻקְבְּעוּ כֻּלָּם</b>. אף הצריפים נחשבים כחלק מהיישוב הקבוע.
<h3> יא</h3>
<b>בְּחֶבֶל שֶׁל חֲמִשִּׁים אַמָּה</b>. חבל מדידה באורך של כ־25 מטרים.
<b>וּבְחֶבֶל שֶׁל פִּשְׁתָּן כְּדֵי שֶׁלֹּא יִמָּשֵׁךְ יָתֵר</b>. שאם עשוי מחומר אחר עשוי להימתח, ולמדוד שלא בדיוק.
<b>לַגַּיְא</b>. עמק.
<b>לְהַבְלִיעוֹ בְּחֶבֶל הַמִּדָּה</b>. למדוד את האורך שמעליו מבלי להתייחס למדרונות.
<b>וְהוּא שֶׁיִּהְיֶה בְּעָמְקוֹ פָּחוֹת מֵאַרְבַּעַת אֲלָפִים</b>. שאם עמוק יותר מכך, נחשב לקצה התחום המותר בהליכה.
<h3> יב</h3>
<b>בַּמֶּה דְּבָרִים אֲמוּרִים</b>. שמבליעים את המדרון בפחות מארבעת אלפים אמה.
<b>שֶׁהָיָה חוּט הַמִּשְׁקֹלֶת יוֹרֵד כְּנֶגְדּוֹ שֶׁאִי אֶפְשָׁר לְהִשְׁתַּמֵּשׁ בּוֹ</b>. שמדובר במדרון תלול כזה שאינו ראוי להילוך (ערוה"ש).
<b>אֵינוֹ מַבְלִיעוֹ</b>. אלא מחשיב את השיפוע כחלק ממרחק התחום.
<b>אֶלָּא אִם כֵּן הָיָה עָמְקוֹ אַלְפַּיִם אוֹ פָּחוֹת מִכָּאן</b>. שבמקרה זה מבליעו בחבל המידה אף אם אפשר להשתמש בו.
<h3> יג</h3>
<b>הָיָה גַּיְא מְעֻקָּם</b>. משופע, והוא רחב באופן שאינו יכול להבליעו (אורה ושמחה).
<b>מְקַדֵּד וְעוֹלֶה מְקַדֵּד וְיוֹרֵד</b>. מודד את המרחק כאילו היה מישורי, ולא את פני השטח (כדלקמן הט"ז).
<b>הוֹלֵךְ לְמָקוֹם שֶׁהוּא יָכוֹל לְהַבְלִיעוֹ וּמַבְלִיעוֹ וכו'</b>. במקום המקביל לאותו הגיא.
<h3> יד</h3>
<b>הִגִּיעַ לְכֹתֶל</b>. שאין עוביו למעלה שווה לעוביו למטה.
<b>אֵין אוֹמְרִין יִקֹּב אֶת הַכֹּתֶל</b>. שאין צורך לחורר אותו בכדי למדוד אותו במדויק.
<b>אוֹמֵד רָחְבּוֹ</b>. משער את עוביו, ולא מודדו.
<b>וְאִם אֶפְשָׁר לְהִשְׁתַּמֵּשׁ בּוֹ</b>. שהכותל משופע בצורה מתונה.
<b>מוֹדְדוֹ מְדִידָה יָפָה</b>. את כל אורך שיפוע מדרון הקיר במדויק.
<b>וְאִם הָיָה חוּט הַמִּשְׁקֹלֶת יוֹרֵד כְּנֶגְדּוֹ</b>. שהיה הקיר אנכי, בלא יכולת להשתמש בשטח גובהו.
<b>מוֹדֵד רָחְבּוֹ מְדִידָה יָפָה</b>. מודד את עובי הקיר בדיוק, ואינו משערו.
<h3> טו</h3>
<b>אִם הָיָה הַר הַמִּתְלַקֵּט מִמֶּנּוּ גֹּבַהּ עֲשָׂרָה טְפָחִים בְּאֹרֶךְ חָמֵשׁ אַמּוֹת</b>. שבחמש אמות של שיפוע עולה עשרה טפחים.
<b>וְאִם הָיָה גָּבֹהַּ הַרְבֵּה</b>. תלול, ומשום כך קשה יותר להבליעו.
<b>אוֹמְדוֹ וְהוֹלֵךְ לוֹ</b>. משער את המרחק.
<b>אִם אֵינוֹ יָכוֹל לְהַבְלִיעוֹ</b>. את הר המתלקט עשרה טפחים בחמש אמות.
<b>מְקַדְּדוֹ מְעַט מְעַט</b>. מודדו בקטעים קטנים, בלא לחשב את השיפוע.
<b>וְזֶה הוּא שֶׁאָמְרוּ מְקַדְּדִין בֶּהָרִים</b>. על עניין זה נאמרה הלכה זו (שלא כאופן המדידה שנוהג בהקשר לדין עגלה ערופה — ראה הלכות רוצח ט,ד).
<h3> טז</h3>
<b>הָעֶלְיוֹן אוֹחֵז קְצָתוֹ כְּנֶגֶד מַרְגְּלוֹתָיו וכו'</b>. כדי שיהיה החבל מאוזן.
<b>שֶׁלֹּא יִרְאוּ אוֹתוֹ הָעוֹבְרִים וכו'</b>. שאם יראו את המודד שם יחשבו שהוא מצוי עדיין בתוך התחום.
<h3> יז</h3>
<b>הָיָה לָנוּ תְּחוּמֵי שַׁבָּת מֻחְזָקִין</b>. שהיו מקובלים באותה העיר.
<b>שׁוֹמְעִין לוֹ בַּתְּחוּם שֶׁרִבָּה</b>. להגדיל את מידת התחום.
<b>וּבִלְבַד שֶׁלֹּא יְרַבֶּה יָתֵר מִמִּדַּת אֲלַכְסוֹנָהּ שֶׁל עִיר</b>. שגודל התוספת לא יהיה יותר מהיתרה שיש באורך האלכסון על אלפיים אמה, וכפי שיבואר בסמוך.
<h3> יח</h3>
<b>שֶׁמָּא הָרִאשׁוֹן מִקֶּרֶן אֲלַכְסוֹן שֶׁל עִיר מָדַד הָאַלְפַּיִם</b>. ולפיכך נתקצרה המידה באמצע הצלע.
<b>אֲפִלּוּ בַּחֲמֵשׁ מֵאוֹת וּשְׁמוֹנִים בְּקֵרוּב</b>. שאם מדד הראשון את האלכסון מן הקרן שיהיה אלפיים אמה, אורך הצלע היא מעט פחות מאלף ארבע מאות ועשרים אמה.
<b>בְּיָתֵר עַל זֶה אֵין שׁוֹמְעִין לוֹ</b>. אם ההפרש גדול מזה, אין תולים בהבדל זה שבין המדידות, אלא בוודאי יש כאן טעות, וסומכים על התחומים המוחזקים.
<h3> יט</h3>
<b>אֲפִלּוּ עֶבֶד אֲפִלּוּ שִׁפְחָה נֶאֱמָנִין לוֹמַר עַד כָּאן תְּחוּם הַשַּׁבָּת</b>. אף שפסולים לעדות בדרך כלל (ראה הלכות עדות פרק ט), שסמכו חכמים על דבריהם במקרה הצורך (ראה הלכות גירושין יב,טו).
<b>וְנֶאֱמָן הַגָּדוֹל וכו'</b>. שמקבלים עדותו של בוגר על מה שאירע בילדותו בדברים שמדברי חכמים (ראה הלכות עדות יד,ג).
<h2>פרק כט</h2>
<h3> א</h3>
<b>לְקַדֵּשׁ יוֹם הַשַּׁבָּת בִּדְבָרִים</b>. לומר נוסח ברכות העוסקות בדבר ייחודו וקדושתו של היום.
<b>זָכְרֵהוּ זְכִירַת שֶׁבַח וְקִדּוּשׁ</b>. וזכירה זו היא באמירה.
<h3> ב</h3>
<b>קִדּוּשׁ הַיּוֹם</b>. הנאמר בכניסת השבת.
<b>זִכָּרוֹן לְמַעֲשֵׂה בְּרֵאשִׁית</b>. כדוגמת שביתתו של הקב"ה ביום השביעי לבריאה.
<b>תְּחִלָּה לְמִקְרָאֵי קֹדֶשׁ</b>. השבת נזכרת בראש רשימת מועדי ה' המקודשים, הכוללת גם את כל החגים (ראה ויקרא פרק כג).
<b>זֵכֶר לִיצִיאַת מִצְרַיִם</b>. שאף זכירת העבדות במצרים והיציאה משם היא טעם למצוות השבת (ראה דברים ה,יד).
<b>כִּי בָּנוּ בָּחַרְתָּ וְאוֹתָנוּ קִדַּשְׁתָּ מִכָּל הָעַמִּים וכו'</b>. שמצוות השבת ניתנה לישראל בלבד (שמות לא,יז; וראה הלכות מלכים י,ט).
<h3> ג</h3>
<b>הַמַּבְדִּיל בֵּין קֹדֶשׁ לְחֹל</b>. ראה ויקרא י,י.
<b>וּבֵין אוֹר לְחֹשֶׁךְ</b>. ראה בראשית א,ד.
<b>וּבֵין יִשְׂרָאֵל לַגּוֹיִם</b>. ראה ויקרא כ,כו.
<h3> ד</h3>
<b>עִקַּר הַקִּדּוּשׁ בַּלַּיְלָה</b>. בסמוך לכניסת השבת (ראה לקמן הי"א).
<b>אֶלָּא בְּמוֹצָאֵי שַׁבָּת בִּלְבַד</b>. שאז היה זמן בריאתה של האש בידי אדם (לקמן הכ"ז).
<h3> ה</h3>
<b>מִשֶּׁקָּדַשׁ הַיּוֹם</b>. מכניסת השבת.
<b>אָסוּר לוֹ לְהַתְחִיל וכו'</b>. אך אם התחיל מבעוד יום אינו צריך להפסיק (ראה לקמן הי"ב).
<h3> ו</h3>
<b>מִדִּבְרֵי סוֹפְרִים לְקַדֵּשׁ עַל הַיַּיִן וּלְהַבְדִּיל עַל הַיַּיִן</b>. תיקנו חכמים שאמירת דברי הזכירה תיעשה בסמוך לברכה על כוס יין.
<b>שֶׁהִבְדִּיל בַּתְּפִלָּה</b>. בברכת הדעת (ראה סדר התפילות, ברכות תפילת העמידה,ג).
<b>וְיֹאמַר הַמַּבְדִּיל בֵּין קֹדֶשׁ לְחֹל</b>. אף בלא ברכה.
<h3> ז</h3>
<b>רְבִיעִית</b>. רביעית הלוג (לשיעורה ראה בפסקים ושיטות).
<b>וּמְדִיחוֹ מִבִּפְנִים וְשׁוֹטְפוֹ מִבַּחוּץ</b>. שזוהי דרך כבוד, שתהיה הכוס נקייה (ראה גם הלכות ברכות ז,טו).
<b>וּמִנְהָג פָּשׁוּט</b>. נפוץ.
<b>וַיְכֻלּוּ</b>. המספר על שביתת הבורא ביום השביעי ממעשה בראשית (בראשית ב,א-ג).
<b>מְלֹא לֻגְמָיו</b>. מלוא פיו (ראה הלכות שביתת עשור ב,א).
<h3> ח</h3>
<b>בִּמְקוֹם סְעוּדָה</b>. באותו המקום שבו תיאכל הסעודה.
<b>בְּזָוִית</b>. פינה בבית.
<b>וְלָמָּה מְקַדְּשִׁין בְּבֵית הַכְּנֶסֶת</b>. שנהגו מדורות קדומים שהחזן מקדש בבית הכנסת אחר תפילת ערבית של לילי שבת, אף שהמתפללים אוכלים בבתיהם.
<b>מִפְּנֵי הָאוֹרְחִין שֶׁאוֹכְלִין וְשׁוֹתִין שָׁם</b>. ובשבילם זהו מקום סעודה.
<h3> ט</h3>
<b>וּמְבָרֵךְ הַמּוֹצִיא וּמְקַדֵּשׁ</b>. שאפשר לקדש אף על הלחם.
<b>בּוֹצֵעַ</b>. חותך.
<h3> י</h3>
<b>הֲרֵי זֶה מְקַדֵּשׁ עַל הַפַּת וְאֵינוֹ מְקַדֵּשׁ עַל הַיַּיִן</b>. כדי לסמוך ברכת הלחם לנטילת ידיים.
<b>וּמִצְוָה לְבָרֵךְ עַל הַיַּיִן בְּיוֹם הַשַּׁבָּת קֹדֶם שֶׁיִּסְעֹד סְעוּדָה שְׁנִיָּה</b>. משום כבוד היום.
<b>קִדּוּשָׁא רַבָּה</b>. קידוש גדול (למשמעות הכינוי ראה בפרשנים לבבלי פסחים קו,א).
<b>וְאָסוּר לוֹ לָאָדָם שֶׁיִּטְעֹם כְּלוּם וכו'</b>. כמו בקידוש הלילה (לעיל ה"ה).
<b>וְגַם קִדּוּשׁ זֶה לֹא יִהְיֶה אֶלָּא בִּמְקוֹם סְעוּדָה</b>. כדלעיל ה"ח.
<h3> יא</h3>
<b>יֵשׁ לוֹ לָאָדָם</b>. רשאי.
<b>וְכֵן מַבְדִּיל עַל הַכּוֹס מִבְּעוֹד יוֹם</b>. בלא לברך על הנר, שעדיין אסור בעשיית מלאכה עד צאת השבת.
<b>בֵּין קֹדֶם לְשָׁעָה זוֹ בִּמְעַט</b>. שאין למצווה זו מועד מדויק.
<h3> יב</h3>
<b>פּוֹרֵס מַפָּה עַל הַשֻּׁלְחָן</b>. שהיא מעין הפסקה בסעודה והתחלה חדשה לכבוד שבת.
<b>הָיָה אוֹכֵל בְּשַׁבָּת וְיָצָא הַשַּׁבָּת... גּוֹמֵר סְעוּדָתוֹ</b>. שאין צורך להפסיק סעודתו להבדלה.
<b>וְנוֹטֵל יָדָיו</b>. למים אחרונים (ראה הלכות ברכות ו,א-ב).
<b>וּמְבָרֵךְ בִּרְכַּת הַמָּזוֹן עַל הַכּוֹס</b>. ראה הלכות ברכות ז,טו.
<b>וְאִם הָיָה בְּתוֹךְ הַשְּׁתִיָּה פּוֹסֵק</b>. שאין הסבת השתייה בכלל קביעות.
<h3> יג</h3>
<b>וְגוֹמֵר אֲכִילָתוֹ עִם הַכְנָסַת שַׁבָּת</b>. ואינו רוצה לסעוד יותר.
<b>עַל כּוֹס שֵׁנִי</b>. כוס אחרת, ולא זו ששימשה לברכת המזון.
<b>שֶׁאֵין עוֹשִׂין שְׁתֵּי מִצְווֹת בְּכוֹס אֶחָד</b>. שנראה כאילו חפץ להיפטר מן המצוות ולסיימן במהרה.
<b>מִצְווֹת שֶׁל תּוֹרָה הֵן</b>. לעיל ה"א, הלכות ברכות א,א (והפרשנים דנו בהבדל בין קידוש להבדלה — ראה מ"מ, יד"פ, ר"י קאפח ועוד).
<h3> יד</h3>
<b>הַיַּיִן הָרָאוּי לְנַסֵּךְ עַל גַּבֵּי הַמִּזְבֵּחַ</b>. יין שלא השתנה מטבעו (ראה הלכות איסורי מזבח ו,ט-י).
<b>דְּבַשׁ אוֹ שְׂאֹר</b>. האסורים בהקטרה (שם ה,א-ד).
<b>וְכָךְ אָנוּ מוֹרִים בְּכָל מַעֲרָב</b>. ארצות צפון אפריקה, וייתכן שכולל גם את ספרד (ראה גם הלכות מאכלות אסורות יא,ט-י).
<b>וְיֵשׁ מִי שֶׁמַּתִּיר לְקַדֵּשׁ עָלָיו וכו'</b>. שאינו יין שנפגם ממש, אלא שנפסל לניסוך מחמת איסור אחר.
<b>מְגֻלֶּה</b>. משקה שהונח בכלי פתוח, ויש חשש שמא שתה ממנו בעל חיים ארסי (ראה הלכות רוצח יא,ו-טז).
<h3> טו</h3>
<b>שֶׁטַּעְמוֹ טַעַם חֹמֶץ וכו'</b>. שכבר אינו בגדר יין.
<b>שְׁמָרִים</b>. שמרי היין.
<b>שֶׁנָּתַן עֲלֵיהֶן מַיִם</b>. כדי למצות מהם את שיירי היין.
<b>בְּשֶׁנָּתַן עַל הַשְּׁמָרִים שְׁלֹשָׁה מַיִם וְהוֹצִיא פָּחוֹת מֵאַרְבָּעָה וכו'</b>. שהנוזלים שיצאו מן השמרים היו מרובים רק במעט על המים שהוכנסו. אך אם יצאה מהם כמות גדולה של משקה, עד כדי מידה נוספת על השלוש שהוכנסו, נידון כיין מזוג (שהמזיגה המרבית היא של שלוש מידות מים למידה אחת של יין), והמידה הנוספת שיצאה הרי היא כיין שהתנקז מתוך השמרים (ראה גם הלכות ברכות ח,ט).
<h3> טז</h3>
<b>הֲרֵי זֶה פְּגָמוֹ... מִפְּנֵי שֶׁהוּא כְּשִׁיּוּרֵי כּוֹסוֹת</b>. ואין דרך כבוד לקדש עליו.
<h3> יז</h3>
<b>וְטַעְמוֹ טַעַם יַיִן מְקַדְּשִׁין עָלָיו</b>. שהוא בגדר יין.
<b>יַיִן מָזוּג</b>. מהול במים.
<b>יַיִן חָדָשׁ מִגִּתּוֹ</b>. בלא שתסס כל צורכו.
<b>בִּשְׁעָתוֹ</b>. מיד אחר שנסחט.
<b>מְדִינָה שֶׁרֹב יֵינָהּ שֵׁכָר</b>. שבמקום יין משתמשים בה בשכר העשוי מפירות אחרים.
<b>חֲמַר הַמְּדִינָה</b>. נחשב ליין כלפי אותו המקום.
<h3> יח</h3>
<b>שֶׁכֻּלָּם שַׁבְּתוֹת יי הֵן</b>. שלשון זו נדרשה כמכוונת לכל הימים הטובים (ראה תו"כ אמור פרשה יב ה"ו), כך שמצוות קידוש השבת (שנזכרה לעיל ה"א) מכוונת גם כלפיהם.
<b>אֲבָל אֵין מַבְדִּילִין בְּמוֹצָאֵי יוֹם טוֹב לְשַׁבָּת</b>. שקדושת השבת חמורה יותר.
<h3> יט</h3>
<b>וְרוֹמְמָנוּ מִכָּל לָשׁוֹן</b>. החשיב אותנו מכל העמים.
<b>וְהַזְּמַנִּים</b>. המועדים.
<b>כְּדֶרֶךְ שֶׁחוֹתֵם בַּתְּפִלָּה</b>. בברכה האמצעית שבתפילת העמידה (ראה סדר התפילות, ברכות אמצעיות בשבתות ובימים טובים,י).
<h3> כ</h3>
<b>אֶת יוֹם הַזִּכָּרוֹן הַזֶּה זִכְרוֹן תְּרוּעָה</b>. ראה ויקרא כג,כד.
<h3> כב</h3>
<b>בְּלֵילֵי יוֹם טוֹב שֶׁחָל לִהְיוֹת בְּאֶחָד בְּשַׁבָּת</b>. שיום טוב נכנס עם צאת השבת, ויש צורך להבדיל לכבוד צאת השבת, ולקדש לכבוד יום טוב שנכנס.
<b>מְבָרֵךְ עַל הַנֵּר</b>. כדלקמן הכ"ד.
<h3> כג</h3>
<b>שֶׁאֵינוֹ רֶגֶל בִּפְנֵי עַצְמוֹ</b>. אלא המשכו של חג הפסח.
<h3> כה</h3>
<b>עַד שֶׁיֵּאוֹתוּ לְאוֹרוֹ וכו'</b>. ישתמשו באור המופק ממנו, במידה שיכול לראות לאורו דברים באופן ברור.
<b>שֶׁסְּתָם מְסִבָּתָן לַעֲבוֹדָה זָרָה</b>. ואין מברכים על הנאה מדבר האסור (השווה הלכות ברכות ט,ז-ט).
<b>וְלֹא עַל הַנֵּר שֶׁל מֵתִים</b>. שאינו עשוי להאיר, אלא לכבוד המת (ראה שם).
<h3> כו</h3>
<b>יִשְׂרָאֵל שֶׁהִדְלִיק מִגּוֹי אוֹ גּוֹי מִיִּשְׂרָאֵל מְבָרְכִין עָלָיו</b>. שאין זה בכלל נר של גויים.
<b>לַכְּרַךְ</b>. לעיר גדולה, שיש בה ישראל וגויים.
<b>אוּר שֶׁל כִּבְשָׁן וְשֶׁל תַּנּוּר וְשֶׁל כִּירַיִם</b>. שלא נעשה לתאורה אלא לחום.
<b>הַגֶּחָלִים</b>. שהאש שבהם אינה ניכרת.
<b>אוּר שֶׁל בֵּית הַמִּדְרָשׁ וכו'</b>. שמדליקים לכבוד בית המדרש או לכבוד בית הכנסת.
<b>וַאֲבוּקָה</b>. לפיד, אש גדולה.
<h3> כז</h3>
<b>אוּר שֶׁהֻדְלַק בְּשַׁבָּת לְחוֹלֶה וּלְחָיָה</b>. שהדליקו אש לצורכם, והדבר מותר משום פיקוח נפש (ראה לעיל פרק ב). אך אין מברכים על אש שהודלקה בשבת באיסור.
<b>אוּר שֶׁהֻקְדַּח וכו'</b>. אש שהוצתה במוצאי שבת, ולא הייתה דולקת במשך השבת.
<b>שֶׁהִיא הָיְתָה תְּחִלַּת בְּרִיָּתוֹ בִּידֵי אָדָם</b>. שהאש הראשונה נוצרה בידי האדם במוצאי שבת (ראה בבלי ברכות נד,א, ירושלמי שם ח,ה).
<b>שֶׁאֵין מְבָרְכִין בְּמוֹצָאֵי יוֹם הַכִּפּוּרִים אֶלָּא עַל אוּר שֶׁשָּׁבַת</b>. שהיה דולק במהלך יום הכיפורים ולא נעשה בו שימוש בעברה. ומברכים עליו במוצאי יום הכיפורים שאז הותרה שוב הדלקת אש. ובאש חדשה שהודלקה אין הדבר ניכר.
<b>אַף עַל פִּי שֶׁהֻדְלַק לְחוֹלֶה... שֶׁהֲרֵי שָׁבַת מֵעֲבֵרָה</b>. למרות שהנר הודלק ביום הכיפורים עצמו, נחשב כ'נר ששבת', שלא נעשתה עברה בהדלקתו.
<h3> כח</h3>
<b>בְּאֶמְצַע שַׁבָּת</b>. באחד מימי החול.
<b>וּבֵין יוֹם הַשְּׁבִיעִי לְשֵׁשֶׁת יְמֵי הַמַּעֲשֶׂה... שֶׁסֵּדֶר הַבְדָּלוֹת הוּא מוֹנֶה</b>. אף שהבדלת היום השביעי אינה נוגעת לאותו היום, זהו נוסח ההבדלה שמפרטת הבדלות שונות.
<b>וְלֹא עַל הַנֵּר</b>. שלא שייך הטעם של בריאת האש שהייתה במוצאי שבת, וכן לא הטעם שמברכים במוצאי יום הכיפורים שכן ביום טוב הותרה מלאכת הבערה (ראה הלכות יום טוב א,ד).
<h3> כט</h3>
<b>דּוֹאֶבֶת</b>. עצובה.
<h2>פרק ל</h2>
<h3> א</h3>
<b>אַרְבָּעָה דְּבָרִים נֶאֶמְרוּ בַּשַּׁבָּת</b>. עניינים מרכזיים.
<b>זָכוֹר</b>. בקידוש ובהבדלה (לעיל פרק כט).
<b>וְשָׁמוֹר</b>. באיסורי המלאכות.
<b>כִּבּוּד וְעִנּוּג</b>. יתבארו בפרק זה.
<h3> ב</h3>
<b>בְּחַמִּין</b>. במים חמים.
<b>וּמִתְעַטֵּף בְּצִיצִית</b>. לובש טלית מצויצת, שהיא מלבוש מיוחד ומכובד.
<b>מְיַחֵל</b>. מצפה.
<h3> ג</h3>
<b>כְּסוּת נְקִיָּה</b>. בגד נקי.
<b>וְלֹא יִהְיֶה מַלְבּוּשׁ הַחֹל כְּמַלְבּוּשׁ הַשַּׁבָּת</b>. שצריך שיהיו בגדים אחרים ומיוחדים לשבת.
<b>מְשַׁלְשֵׁל טַלִּיתוֹ</b>. מתיר את קיפולי הטלית ולובשה כשהיא פשוטה, וזהו דרך כבוד (ראה הלכות כלי המקדש ח,ד).
<b>כְּדֵי שֶׁלֹּא יְהֵא מַלְבּוּשׁוֹ כְּמַלְבּוּשׁ הַחֹל</b>. שאז נוהגים לקפל ולהגביה את הטלית מן הארץ כדי שלא תתלכלך במהלך העבודה (ראה גם הלכות דעות ה,ט).
<b>שֶׁיְּהוּ הָעָם מְכַבְּסִין בַּחֲמִישִׁי</b>. כדי שיהיו הבגדים נקיים ומוכנים לכבוד שבת.
<h3> ד</h3>
<b>לִקְבֹּעַ סְעוּדָה וּמִשְׁתֶּה</b>. סעודה חגיגית ומיוחדת.
<b>וּמֻתָּר לֶאֱכֹל וְלִשְׁתּוֹת עַד שֶׁתֶּחֱשַׁךְ</b>. שאין איסור בסעודה רגילה.
<b>מִן הַמִּנְחָה וָמַעְלָה</b>. שעתיים ומחצה לפני השקיעה ואילך.
<h3> ה</h3>
<b>מַסְדִּיר אָדָם שֻׁלְחָנוֹ</b>. עורך אותו לסעודה.
<b>שֶׁאֵינוֹ צָרִיךְ אֶלָּא לְכַזַּיִת</b>. שאינו רעב ואיננו מתכוון לאכול הרבה.
<b>מַסְדִּיר שֻׁלְחָנוֹ בְּמוֹצָאֵי שַׁבָּת</b>. לסעודה לכבוד צאת השבת.
<b>לְתַקֵּן בֵּיתוֹ מִבְּעוֹד יוֹם</b>. לסדרו ולהכינו.
<h3> ו</h3>
<b>וְאֵין דַּרְכּוֹ לִקַּח</b>. אינו רגיל לקנות בעצמו בדרך כלל, משום כבודו.
<b>בְּגוּפוֹ</b>. בעצמו.
<b>גּוֹדֵל</b>. קולע.
<h3> ז</h3>
<b>תַּבְשִׁיל שָׁמֵן בְּיוֹתֵר וּמַשְׁקֵה מְבֻשָּׂם</b>. מאכלים משובחים.
<b>שֶׁלֶק</b>. ירק מבושל.
<b>לְהָצֵר לְעַצְמוֹ וְלִשְׁאֹל מֵאֲחֵרִים</b>. לדחוק את מצבו ולבקש הלוואה או מתנה.
<h3> ח</h3>
<b>וַהֲרֵי כָּל יָמָיו כְּשַׁבָּת</b>. שגם בימות החול אוכל מאכלים משובחים.
<b>לְשַׁנּוֹת מַאֲכַל שַׁבָּת מִמַּאֲכַל הַחֹל</b>. שיהיה המאכל מיוחד לשבת.
<b>מְשַׁנֶּה זְמַן אֲכִילָה</b>. כדי שיהיה ניכר שזוהי סעודה מיוחדת.
<h3> ט</h3>
<b>חוֹלֶה מֵרֹב הָאֲכִילָה</b>. שהאכילה מזיקה לגופו.
<b>אוֹ שֶׁהָיָה מִתְעַנֶּה</b>. שהיה רגיל להתענות ולכן קשה לו לאכול הרבה.
<b>לִקְבֹּעַ כָּל סְעוּדָה מִשְּׁלָשְׁתָּן עַל הַיַּיִן</b>. לברך על היין קודם הסעודה (ראה גם הלכות ברכות ד,יב).
<h3> י</h3>
<b>שֶׁהָיְתָה יָדוֹ מַשֶּׂגֶת</b>. שמצבו הכלכלי מאפשר זאת.
<b>בִּשְׁעַת בֵּית הַמִּדְרָשׁ</b>. בזמן כינוס העם לדרשה.
<b>יִקְרָא וְיִשְׁמַע</b>. ילמד תורה.
<h3> יא</h3>
<b>יָתֵר מִשָּׁלֹשׁ פַּרְסָאוֹת</b>. כשנים עשר קילומטר.
<b>וְעוֹד הַיּוֹם רַב וְיָכִין סְעוּדָה לְשַׁבָּת</b>. שיגיע כאשר יש עוד הרבה זמן, המספיק להכנת סעודתו.
<b>שֶׁהֲרֵי מְבַיְּשָׁן</b>. אם יגיע בשעה שלא יספיקו להכין בה דברים לכבודו.
<h3> יב</h3>
<b>בְּצָרָה מִן הַצָּרוֹת שֶׁהַצִּבּוּר מִתְעַנִּין וּמַתְרִיעִין עֲלֵיהֶן</b>. שמצווה על הציבור לזעוק ולהריע בחצוצרות על כל צרה שתבוא (הלכות תעניות א,א; לפירוט הצרות שמתענים עליהן ראה שם פרק ב).
<b>אֵין מִתְעַנִּין וְלֹא מַתְרִיעִין בְּשַׁבָּת וְלֹא בְּיָמִים טוֹבִים</b>. שאין קובעים בהם ימי תענית ותפילה (שם א,ו).
<b>שֶׁמַּתְרִיעִין עֲלֵיהֶן בְּשַׁבָּת לַעֲזֹר אוֹתָן</b>. תוקעים בחצוצרות כדי להזעיק את מי שיכול להצילם.
<b>וּמִתְחַנְּנִין וּמְבַקְּשִׁין עֲלֵיהֶן רַחֲמִים</b>. משום שמצבם מסוכן (ראה גם לעיל ב,כד).
<h3> יג</h3>
<b>צָרִין</b>. עורכים מצור (ראה גם לעיל ב,כה).
<b>וּפוֹסֵק עִמּוֹ לִשְׁבּוֹת וְאֵינוֹ שׁוֹבֵת</b>. מסכם מראש עם הנכרי המנהיג את הספינה שישבות בשבת ממלאכה. ואף אם זה לבסוף אינו שובת, אין בכך כלום (ראה גם לעיל כד,ו).
<b>וּמִצֹּר לְצִידוֹן</b>. שאין זו הפלגה ארוכה.
<h3> יד</h3>
<b>עוֹנַת תַּלְמִידֵי חֲכָמִים הַבְּרִיאִים</b>. שעונתם פעם בשבוע (ראה הלכות אישות יד,א).
<b>לִבְעֹל בְּתוּלָה לְכַתְּחִלָּה</b>. בפעם הראשונה.
<b>וְאֵין בָּזֶה לֹא מִשּׁוּם חוֹבֵל</b>. על אף שעלול לקרוע את קרום הבתולים, מכיוון שאין וודאות שכך יקרה ונחשב כ'דבר שאינו מתכוון' (לעיל א,ה).
<h3> טו</h3>
<b>וַעֲבוֹדָה זָרָה... שְׁקוּלָה כְּנֶגֶד שְׁאָר כָּל מִצְווֹת הַתּוֹרָה</b>. שכל המודה בה נמצא כופר בכל התורה ובכל דברי הנביאים (ראה הלכות עבודה זרה ב,ד-ה).
<b>וְהַשַּׁבָּת הִיא הָאוֹת שֶׁבֵּין הַקָּדוֹשׁ בָּרוּךְ הוּא וּבֵינֵינוּ לְעוֹלָם</b>. היא סימן על קדושת ישראל (ראה שמות לא,יג-יז).
<b>וּשְׁנֵיהֶם כְּגוֹיִם לְכָל דִּבְרֵיהֶם</b>. ויש לדבר משמעות לגבי כמה עניינים בהלכה (ראה הלכות שחיטה ד,יד, הלכות עירובין ב,טז, הלכות מעשה הקרבנות ג,ד; אך ראה הלכות איסורי ביאה יג,יז, שם נמנו דברים שנחשב כישראל).
<b>לְפִיכָךְ מְשַׁבֵּחַ הַנָּבִיא וכו'</b>. משום חשיבותה של מצוות השבת, והיותה אות ברית בין ה' וישראל.
<b>מְפֹרָשׁ בַּקַּבָּלָה</b>. כתוב בספרי הנביאים.
<b>שֶׁנֶּאֱמַר אָז תִּתְעַנַּג</b>. וזוהי התוצאה של מה שנאמר בפסוק שלפני כן: "אם תשיב משבת רגלך עשות חפציך ביום קדשי וקראת לשבת ענג לקדוש ה' מכבד וכבדתו מעשות דרכיך ממצוא חפצך ודבר דבר.
