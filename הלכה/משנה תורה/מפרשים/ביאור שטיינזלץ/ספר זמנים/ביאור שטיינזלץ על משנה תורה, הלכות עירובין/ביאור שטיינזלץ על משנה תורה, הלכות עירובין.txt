<h1>ביאור שטיינזלץ על משנה תורה, הלכות עירובין</h1>
<h2>פרק א</h2>
<h3> א</h3>
<b>חָצֵר</b>. רחבה מוקפת מחיצות שאליה פתוחים כמה בתים.
<b>שֶׁכָּל הֶחָצֵר רְשׁוּת הַיָּחִיד אַחַת</b>. שכל מקום שמוקף מחיצות בגובה עשרה טפחים נחשב רשות היחיד גם אם מדובר בשטח גדול וגם אם גרים בו אנשים רבים (ראה הלכות שבת יד,א).
<b>וְכֵן הַדִּין בְּמָבוֹי שֶׁיֵּשׁ לוֹ לֶחִי אוֹ קוֹרָה</b>. סמטה היוצאת מרשות הרבים שאליה פתוחים מספר חצרות, ואין בה איסור טלטול אם העמידו בפתחה לחי (עמוד בגובה עשרה טפחים) או שהעבירו מעל לפתחה קורה (ראה שם יז,ב).
<b>בִּמְדִינָה</b>. עיר.
<h3> ב</h3>
<b>מִדִּבְרֵי סוֹפְרִים</b>. מתקנת חכמים.
<b>שֶׁיֵּשׁ בָּהּ חֲלֻקָּה בְּדִיּוּרִין</b>. שיש בה             דיירים נפרדים.
<h3> ג</h3>
<b>מַחֲנֶה</b>. הקבוע במקומו.
<b>שַׁיָּרָה</b>. הנעה ממקום למקום.
<b>שֶׁהֵן כֻּלָּן מְעֹרָבִין וְאֵין אוֹתָן אֹהָלִים קְבוּעִין לָהֶן</b>. שנחשבים כמעורבים לפי שדירתם עראית בלבד, וכל אוהל אינו רשות לעצמו.
<h3> ד</h3>
<b>כְּשֵׁם שֶׁמֻּתָּר לְהוֹצִיא מִן הַחֲצֵרוֹת לִרְחוֹבוֹת הַמְּדִינָה וּשְׁוָקֶיהָ</b>. במקרה שהמדינה כולה מוקפת חומה.
<b>וִידַמּוּ שֶׁאֵין הַהוֹצָאָה מְלָאכָה</b>. יטעו לחשוב             שהוצאת חפץ מרשות לרשות אינה מלאכה האסורה בשבת.
<h3> ה</h3>
<b>שֶׁתֵּחָלֵק בְּדִיּוּרִין וְיֹאחַז כָּל אֶחָד וְאֶחָד בָּהּ רְשׁוּת לְעַצְמוֹ</b>. לכל אדם יש בה דירה משלו.
<b>מָקוֹם בִּרְשׁוּת כֻּלָּן וְיַד כֻּלָּן שָׁוָה בּוֹ</b>. שטח משותף שיש לכולם זכות להשתמש בו.
<b>כְּגוֹן חָצֵר לַבָּתִּים</b>. שהחצר היא רשות משותפת לכל דיירי הבתים.
<h3> ו</h3>
<b>כְּלוֹמַר</b>. כביטוי לכך.
<b>וּבְמַעֲשֶׂה זֶה</b>. של הנחת העירוב.
<h3> ח</h3>
<b>כִּכָּר מַאֲפֵה סְאָה וְהִיא פְּרוּסָה</b>. כיכר גדולה העשויה מסאה קמח (כשבעה ליטרים) והיא חתוכה.
<b>הָיְתָה שְׁלֵמָה וְהִיא כָּאִסָּר</b>. קטנה כמטבע ששמו איסר.
<b>דֹּחַן</b>. מין קטנית. ומכיוון שאין רגילים להכין ממנו פת, אין לערב בו.
<b>כְּמֻרְיָס</b>. משקה המיועד לטיבול.
<h3> ט</h3>
<b>כַּגְּרוֹגֶרֶת</b>. גודל של תאנה.
<b>כְּשִׁשָּׁה בֵּיצִים בֵּינוֹנִיּוֹת</b>. כ־300 סמ"ק.
<h3> י</h3>
<b>כְּמוֹת שֶׁהוּא</b>. בפני עצמו.
<b>וּבָשָׂר חַי</b>. שיש שנוהגים לאכלו כך (ירושלמי עירובין ג,א).
<b>לִפְתָּן</b>. מאכל הנאכל יחד עם פת.
<b>וְאִמָּהוֹת שֶׁל בְּצָלִים</b>. בצלים הנשארים באדמה ומשמשים לצורך זרעים.
<b>כְּדֵי לֶאֱכֹל בּוֹ שְׁתֵּי סְעוּדוֹת</b>. כמות הנאכלת יחד עם פת בשיעור שתי סעודות.
<h3> יא</h3>
<b>בְּיַיִן חַי</b>. שאינו מהול במים.
<b>רְבִיעִיּוֹת</b>. רבע לוג (כשבעים וחמישה סמ"ק).
<b>לִיטְרָא... עוּכְלָא... קַב... מָנֶה</b>. מידות נפח (שיעורן מפורט בהלכות הבאות).
<b>שָׁלוּק</b>. מבושל קלות במים ללא תבלינים (הערת הר"י קאפח לפה"מ ברכות ו,ח; וראה פה"מ תרומות י,יא, הלכות נדרים ט,א). ויש מפרשים ששלוק היינו מבושל הרבה (רש"י נדרים מט,א ועוד; וראה מאירי שם שהמילה מתפרשת בשני המובנים — הכול לפי ההקשר).
<b>בָּשֵׁל וְלֹא בָּשֵׁל</b>. מבושל חלקית.
<b>דְּבֵלָה</b>. תאנים מיובשות.
<b>כְּשׁוּת... חָזִין</b>. מיני צמחים.
<b>פּוֹלִין</b>. מין קטנית.
<b>הִבְצִילוּ</b>. צמחו.
<b>וְכֵן כָּל כַּיּוֹצֵא בָּהֶן</b>. בכל אוכל שהוא לפתן משערים בכמות שבה אוכלים ממנו ביחד עם שתי סעודות של פת.
<h3> יב</h3>
<b>מֵאָה דִּינָר</b>. כ־480 גרם.
<h3> יג</h3>
<b>וּכְבָר בֵּאַרְנוּ מִדַּת הָרְבִיעִית וּמִשְׁקָלָהּ</b>. בהלכה הקודמת (להגדרה נוספת ראה הלכות ביכורים ו,טו).
<b>וְאֵלּוּ הַשִּׁעוּרִין שֶׁאָדָם צָרִיךְ לִזְכֹּר אוֹתָן תָּמִיד</b>. לפירוט בנושא, ראה הרחבות: 'מידות ושיעורי תורה'.
<h3> יד</h3>
<b>מִשְׁתַּתֵּף הוּא הַנָּזִיר בְּיַיִן</b>. אף על פי שאסור בשתיית יין (הלכות נזירות ה,א-ב).
<b>וְיִשְׂרָאֵל בִּתְרוּמָה</b>. אף על פי שמי שאינו כהן אסור באכילת תרומה (הלכות תרומות ו,ה).
<h3> טו</h3>
<b>טֶבֶל</b>. פירות שלא הופרשו מהם תרומות ומעשרות (ראה הלכות מאכלות אסורות י,יט).
<b>טֶבֶל שֶׁל דִּבְרֵי סוֹפְרִים</b>. פירות שחיוב הפרשת תרומות ומעשרות מהם הוא מדברי חכמים.
<b>מַעֲשֵׂר רִאשׁוֹן שֶׁלֹּא נִטְּלָה תְּרוּמָתוֹ כַּהֹגֶן</b>. תרומת מעשר, ולעתים גם תרומה גדולה (ראה הלכות תרומות ג,יג).
<b>מַעֲשֵׂר שֵׁנִי וְהֶקְדֵּשׁ שֶׁלֹּא נִפְדּוּ כַּהֲלָכָה</b>. לאופן הפדיון כהלכה ראה הלכות מעשר שני פרק ד, הלכות ערכין וחרמין פרק ז.
<b>בַּדְּמַאי</b>. פירות של עמי הארץ שלא ידוע אם הם מעושרים, ותיקנו חכמים להפריש מהם מספק (הלכות מעשר ט,א).
<b>מִפְּנֵי שֶׁרָאוּי לַעֲנִיִּם</b>. שהדמאי מותר באכילה לעניים (ראה שם י,יא), ולכן נחשב לגבי כל אדם כאוכל שאין בו איסור.
<b>שֶׁאֵין הַחֹמֶשׁ מְעַכֵּב</b>. שמן הדין הפודה מעשר שני והקדש שלו מוסיף חומש על דמי הפדיון. אך הקדושה נתחללה גם אם לא הוסיף, ואף שלכתחילה לא יאכל או ייהנה עד שיתן את החומש, נחשב כאוכל שאין בו איסור (הלכות מעשר שני ה,יב, הלכות ערכין וחרמין ז,ג).
<b>בְּמַעֲשֵׂר שֵׁנִי</b>. מעשר המופרש לאחר המעשר הראשון ונאכל בירושלים (ראה הלכות מעשר שני ב,א).
<b>בַּגְּבוּלִין</b>. בכל מקום שאינו ירושלים.
<h3> טז</h3>
<b>בְּבֵית הָאוֹצָר</b>. מחסן.
<b>נְתָנוֹ בְּבֵית שַׁעַר... אֵינוֹ עֵרוּב</b>. שיש להניח את העירוב בבית, ומקומות אלו אינם נחשבים כבית (השווה הלכות מזוזה ו,ז).
<b>בְּבֵית שַׁעַר</b>. ביתן הסמוך לשער הבית שיושב בו שומר הפתח.
<b>בְּאַכְסַדְרָה</b>. רחבה שלפני הבית שיש לה שלושה כתלים ותקרה.
<b>וּבַיִת שֶׁמַּנִּיחִין בּוֹ עֵרוּב אֵינוֹ צָרִיךְ לִתֵּן אֶת הַפַּת</b>. שכן מטרת הנחת עירוב בבית מסוים היא לבטא את העובדה שדיירי החצר מותרים להשתמש באותו בית, ודיירי הבית עצמו אינם זקוקים לעירוב לשם כך.
<b>אֵין מְשַׁנִּין אוֹתוֹ</b>. אין מעבירים את העירוב לבית אחר.
<b>מִפְּנֵי דַּרְכֵי שָׁלוֹם</b>. שיש הנאה לבני הבית שרגילים להניח בו את העירוב בכך שאינם צריכים לתת פת, ומשום כך אינם רוצים לשנות את המצב הקיים (פה"מ גיטין ה,ח).
<h3> יז</h3>
<b>אִם הָיוּ מְרֻבִּים</b>. יותר משמונה עשר (לעיל ה"ט).
<b>בַּאֲוִיר מָבוֹי</b>. במבוי עצמו, ולא באחד מחצרות המבוי.
<b>צָרִיךְ לְהַגְבִּיהַּ הַכְּלִי מִן הַקַּרְקַע טֶפַח</b>. יש להניחו במקום מוגבה מהקרקע.
<h3> יח</h3>
<b>חִלְּקוּ אֶת הָעֵרוּב... אֵינוֹ עֵרוּב</b>. שכן מטרת העירוב היא לאחד את רשותם של דיירי החצר (לעיל ה"ו)
<h3> יט</h3>
<b>כְּדֵי שֶׁלֹּא לְשַׁכֵּחַ הַתִּינוֹקוֹת תּוֹרַת עֵרוּב</b>. שלמרות שמצד הדין דיירים שהשתתפו במבוי אינם צריכים לערב את החצרות, ששיתוף המבוי מועיל לחצרות, תיקנו חכמים שאף במקרה זה יש לערב את החצרות מפני שהתינוקות המצויים בחצר אינם מודעים לשיתוף המונח במבוי ועלולים לסבור שמותר לטלטל ללא עירוב (וראה לקמן ה,יג–יד).
<b>שֶׁהֲרֵי הַתִּינוֹקוֹת מַכִּירִין בַּפַּת</b>. משום שהפת היא מצרך חיוני בחיי האדם, התינוקות שמים לב שהשתתפו בו בני המבוי ואין חשש שיסברו שמותר לטלטל ללא עירוב.
<b>וְקָדַשׁ עֲלֵיהֶן הַיּוֹם</b>. נכנסה השבת.
<b>פַּת שֶׁעַל הַשֻּׁלְחָן סוֹמְכִין עָלֶיהָ מִשּׁוּם עֵרוּבֵי חֲצֵרוֹת</b>. הפת שבסעודה יכולה לשמש כעירובי חצרות שהרי כולם שותפים בה.
<b>אַף עַל פִּי שֶׁהֵן מְסֻבִּין בֶּחָצֵר</b>. שבניגוד לעירוב חצרות, מותר להניח את השיתוף בחצר (לעיל הי"ז).
<h3> כ</h3>
<b>צָרִיךְ לְזַכּוֹת לָהֶן בּוֹ עַל יְדֵי אַחֵר</b>. על מנת שהמאכל ייקנה לבני החצר או המבוי, צריך שאדם שאינו הבעלים יקנה אותו עבורם.
<b>וְיֵשׁ לוֹ</b>. הוא רשאי.
<b>אֲבָל לֹא עַל יְדֵי בְּנוֹ... מִפְּנֵי שֶׁיָּדָן כְּיָדוֹ</b>. אינם יכולים לקנות עבור אחרים מפני שאין להם קניין משל עצמם, שכל מה שקונים נחשב כקניינו שלו.
<b>בְּדָבָר שֶׁהוּא מִדִּבְרֵי סוֹפְרִים</b>. ולכן יכולה לזכות בעירוב שהוא מדברי סופרים (לעיל ה"ב), אף שבדרך כלל קטן אינו זוכה לאחרים (הלכות זכייה ומתנה ד,ז).
<b>וְזָכִין לְאָדָם שֶׁלֹּא בְּפָנָיו</b>. פעולה שיש בה רווח בלבד לאדם, ניתן לבצע אותה עבורו גם ללא ידיעתו (ראה גם שם ד,ב).
<h3> כא</h3>
<b>בֵּין הַשְּׁמָשׁוֹת</b>. שעת הדמדומים.
<b>אַף עַל פִּי שֶׁהוּא סָפֵק מִן הַיּוֹם סָפֵק מִן הַלַּיְלָה</b>. ולמרות שבדרך כלל מחמירים להחשיב זמן זה כשבת ולאסור בו מלאכה (הלכות שבת ה,ד), הקלו לעשות עירובי חצרות ושיתופי מבואות אף בבין השמשות (אך אין עושים עירובי תחומים לכתחילה, לקמן ו,יג).
<b>גַּל</b>. מפולת אבנים.
<b>תְּרוּמָה וְנִטְמֵאת</b>. שאסורה באכילה (הלכות תרומות ז,ג).
<h3> כב</h3>
<b>בַּמִּגְדָּל</b>. ארון.
<b>אֶלָּא אִם כֵּן עָשָׂה מְלָאכָה בֵּין הַשְּׁמָשׁוֹת</b>. דווקא מלאכה האסורה מן התורה, אבל אם יכול להוציאו על ידי מלאכה האסורה מדרבנן, נחשב עירוב             (ראה גם לקמן ו,י).
<b>הִפְרִישׁ תְּרוּמַת מַעֲשֵׂר אוֹ תְּרוּמָה גְּדוֹלָה וְהִתְנָה עָלֶיהָ וכו'</b>. אדם שהפריש תרומה ובשעת ההפרשה התנה שהתרומה תחול רק משחשכה (ראה גם לקמן ו,טז; לדין תרומה על תנאי ראה הלכות תרומות ד,ז).
<b>שֶׁעֲדַיִן הִיא טֶבֶל כָּל בֵּין הַשְּׁמָשׁוֹת</b>. ואין מערבין בטבל (לעיל הט"ו).
<h2>פרק ב</h2>
<h3> א</h3>
<b>בִּטֵּל לָהֶן זֶה שֶׁלֹּא עֵרֵב רְשׁוּת</b>. ועל ידי כך העביר להם את רשותו ומותרים לטלטל, שאין מי שאוסר עליהם.
<h3> ב</h3>
<b>הַמְבַטֵּל רְשׁוּתוֹ סְתָם</b>. ולא פירש איזו רשות.
<b>שֶׁהַיּוֹרֵשׁ תַּחַת מוֹרִישׁוֹ הוּקַם לְכָל דָּבָר</b>. וכשם שהמוריש היה יכול לבטל רשותו בשבת כך גם היורש (ראה עוד לקמן ה"ז).
<h3> ג</h3>
<b>וְאֵין אוֹמְרִין יִהְיוּ כְּאוֹרְחִין אֶצְלוֹ</b>. ויהיו מותרים בטלטול כדין יחיד שביטל רשותו שנעשה כאורח לאלו שביטלו (לעיל ה"א).
<h3> ד</h3>
<b>וְאֵלּוּ שֶׁלֹּא עֵרְבוּ אֲסוּרִין</b>. מכיוון שהם רבים אינם נחשבים כאורחים אצל המערבים.
<b>וְאֵין הַמְעָרְבִין יְכוֹלִין לְבַטֵּל רְשׁוּתָם לַשְּׁנַיִם... שֶׁכָּל אֶחָד מֵהֶן אוֹסֵר עַל חֲבֵרוֹ</b>. שני אלו שלא עירבו אוסרים זה על זה, שכן לא עירבו ולא ביטלו רשות.
<b>שֶׁבְּשָׁעָה שֶׁבִּטְּלוּ לוֹ הַמְעָרְבִין אָסוּר הָיָה</b>. לטלטל בחצר מחמת חברו שלא עירב.
<b>אֶחָד שֶׁעֵרֵב אֵינוֹ מְבַטֵּל רְשׁוּתוֹ לְאֶחָד שֶׁלֹּא עֵרֵב</b>. כגון שהיו שלושה דיירים ושניים מהם עירבו ביניהם והשלישי לא עירב, אין אחד מהשניים יכול לבטל רשותו לזה שלא עירב, שחברו אוסר עליהם.
<b>אֲבָל הָאֶחָד שֶׁלֹּא עֵרֵב מְבַטֵּל רְשׁוּתוֹ לָאֶחָד שֶׁעֵרֵב</b>. ובמקרה זה המערב שביטלו לו יהיה מותר, וחברו שעירב עמו אסור מכיוון שלא ביטלו לו את הרשות (מרכבת המשנה).
<h3> ה</h3>
<b>מְבַטְּלִין מֵחָצֵר לְחָצֵר</b>. שתי חצרות הפתוחות זו לזו, יכולים בני אחת מהן לבטל רשותם לבני האחרת ויהיו בני האחרת מותרים בטלטול בשתי החצרות.
<b>כֵּיצַד</b>. מבטלין וחוזרין ומבטלין.
<b>וְיֵשׁ בִּטּוּל רְשׁוּת בְּחֻרְבָּה כְּדֶרֶךְ שֶׁהִיא בְּחָצֵר</b>. שני בתים הפתוחים לחורבה ואוסרים זה על זה (לקמן ג,יז) יכולים לבטל רשותם ויהיו מותרים בטלטול, כשם שבעלי בתים שבחצר יכולים לבטל רשותם זה לזה.
<h3> ו</h3>
<b>וְחָזַר וְטִלְטֵל בָּרְשׁוּת שֶׁבִּטֵּל</b>. ועל ידי כך הראה שחוזר בו מביטולו.
<b>שֶׁהֲרֵי לֹא עָמַד בְּבִטּוּלוֹ</b>. שפעולת ההוצאה מבטאת שחזר בו מביטולו.
<b>קָדְמוּ וְהֶחֱזִיקוּ וְהוֹצִיאוּ</b>. עשו פעולת חזקה על ידי שהוציאו כלים לרשות שביטל להם.
<h3> ז</h3>
<b>שְׁנֵי בָּתִּים בִּשְׁנֵי צִדֵּי רְשׁוּת הָרַבִּים</b>. ואינם יכולים לערב ביניהם לפי שרשות הרבים מפרידה ביניהם.
<b>וְהִקִּיפוּם גּוֹיִם מְחִצָּה בְּשַׁבָּת</b>. ועל ידי כך נעשו הבתים כרשות אחת ואוסרים זה על זה לטלטל מהבית לרשות שביניהם ללא עירוב.
<b>הוֹאִיל וְאִי אֶפְשָׁר לָהֶן לְעָרֵב מֵאֶמֶשׁ</b>. ושעת בין השמשות היא הקובעת לעניין העירוב (לעיל א,כא), ומשלא הייתה אפשרות לערב בשעה זו, שוב אי אפשר.
<b>אֶחָד מִבְּנֵי חָצֵר</b>. שעירב עם שאר בני החצר.
<b>וְהִנִּיחַ רְשׁוּתוֹ לְאֶחָד מִן הַשּׁוּק</b>. שלא עירב עם בני החצר.
<b>אִם מֵת מִבְּעוֹד יוֹם... אוֹסֵר עֲלֵיהֶן וְאִם מֵת מִשֶּׁחָשֵׁכָה אֵינוֹ אוֹסֵר עֲלֵיהֶן</b>. שחלות העירוב היא בכניסת השבת, ואם בזמן זה היו בני החצר מעורבים ומותרים בטלטול, מותרים לכל השבת אף אם הצטרפו במהלך השבת אחרים שלא עירבו עמהם (ראה לקמן ג,כה).
<b>עַד שֶׁיְּבַטֵּל לָהֶן רְשׁוּת מוֹרִישׁוֹ</b>. כדלעיל ה"ב.
<h3> ח</h3>
<b>יִשְׂרָאֵל וְגֵר שֶׁשְּׁרוּיִן בִּמְעָרָה אַחַת</b>. ועירבו ביניהם.
<b>וּמֵת הַגֵּר מִבְּעוֹד יוֹם</b>. ודינו של גר ללא יורשים הוא שכל הקודם להחזיק בנכסיו זכה בהם (הלכות זכייה ומתנה א,ו).
<b>אַף עַל פִּי שֶׁלֹּא הֶחֱזִיק יִשְׂרָאֵל אַחֵר בִּנְכָסָיו עַד שֶׁחֲשֵׁכָה הֲרֵי זֶה הַמַּחֲזִיק אוֹסֵר</b>. אף שבתחילת השבת לא היה אדם שאסר על הישראל, מכיוון שהייתה אפשרות להחזיק בהם כבר מבעוד יום הרי האחר אוסר אף אם החזיק משחשכה.
<b>שֶׁהֲרֵי הוּא כְּיוֹרֵשׁ</b>. ראה לעיל ה"ב.
<b>וְאִם מֵת הַגֵּר מִשֶּׁחָשֵׁכָה... אֵינוֹ אוֹסֵר עָלָיו</b>. שבשעת החשכה לא היה הישראל מוחזק בנכסים, ומכיוון שבשעה זו לא אסר הגר על הישראל שעמו (שהרי עירבו יחד), נשארת רשותו מותרת לכל השבת.
<h3> ט</h3>
<b>גֵּר תּוֹשָׁב</b>. גוי המתגורר בארץ ישראל וקיבל עליו לקיים שבע מצוות בני נח (הלכות עבודה זרה י,ו).
<b>וּכְבָר אָסְרוּ לְהִתְיַחֵד עִם הַגּוֹי</b>. הלכות רוצח יב,ז.
<h3> י</h3>
<b>אוֹ בִּטְּלוּ הַיִּשְׂרְאֵלִים זֶה לָזֶה וְנַעֲשׂוּ כְּיָחִיד עִם הַגּוֹי לֹא הוֹעִילוּ כְּלוּם</b>. ואינם מותרים כדין יחיד הדר עם הגוי (בהלכה הקודמת), לפי ששם ההיתר נובע מכך שאינו מצוי שהיחיד יגור עם הגוי, אך אצל רבים שביטלו זה לזה ונעשו כיחיד לא שייך טעם זה.
<b>כְּאִלּוּ הוּא אוֹרֵחַ עִמָּהֶן</b>. ואינו אוסר עליהם כדלעיל ה"א.
<h3> יא</h3>
<b>שְׁתֵּי חֲצֵרוֹת זוֹ לִפְנִים מִזּוֹ</b>. וכדי להגיע לחצר הפנימית יש לעבור דרך החצר החיצונה.
<b>הֲרֵי זֶה אוֹסֵר עַל הַחִיצוֹנָה עַד שֶׁיִּשְׂכֹּר מִמֶּנּוּ</b>. הגוי אוסר עד שישכור ממנו הישראל שבחיצונה את רשותו.
<b>שֶׁהֲרֵי רַגְלֵי שְׁנֵי יִשְׂרְאֵלִים וְגוֹי מְצוּיִים שָׁם</b>. כולם דורכים ועוברים שם.
<b>וְהַפְּנִימִי מֻתָּר בַּפְּנִימִית</b>. שמכיוון שאין עוד ישראלים שגרים שם אין מי שאוסר עליו (ראה לקמן ד,יט).
<h3> יב</h3>
<b>שׂוֹכְרִין מִן הַגּוֹי אֲפִלּוּ בְּשַׁבָּת</b>. אף ששכירות רגילה אסורה בשבת (הלכות שבת כג,יב).
<b>אֲפִלּוּ בְּפָחוֹת מִשָּׁוֶה פְּרוּטָה</b>. שהוא סכום חסר ערך.
<b>וְאִשְׁתּוֹ שֶׁל גּוֹי... וְכֵן שְׂכִירוֹ וְשַׁמָּשׁוֹ מַשְׂכִּירִין שֶׁלֹּא מִדַּעְתּוֹ</b>. אף שהבית אינו שלהם.
<b>נִשְׁתַּתֵּף עִמּוֹ בִּרְשׁוּתוֹ וּמַשְׂכִּיר שֶׁלֹּא מִדַּעְתּוֹ</b>. זכות השימוש שיש לישראל ברשותו של הגוי מחשיבה אותו כשותף בבית, ולכן יכול להשכיר את הבית שלא מדעתו.
<h3> יד</h3>
<b>הָרִאשׁוֹן</b>. המשכיר.
<b>אִם לֹא הָיָה הַשֵּׁנִי עוֹמֵד</b>. השוכר אינו נמצא שם.
<h3> טו</h3>
<b>מֻתָּרִין לְהוֹצִיא מִבַּיִת לְבַיִת דֶּרֶךְ חַלּוֹנוֹת</b>. שאין רשות הגוי אוסרת עליהם אלא לטלטל דרך החצר אך לא דרך החלונות.
<b>שֶׁאֵין רַבִּים נַעֲשִׂים בָּעֵרוּב כְּיָחִיד בִּמְקוֹם גּוֹי</b>. כדלעיל ה"י, ולכן אף על פי שעירבו ונעשו כיחיד, אין דינם כיחיד הגר עם הגוי ואסורים בטלטול (וראה גם לקמן ה,יח).
<h3> טז</h3>
<b>בְּפַרְהֶסְיָא</b>. בפומבי.
<b>הַמִּינִים</b>. כופרים (לפירוטם ראה הלכות תשובה ג,ז).
<b>צְדוֹקִים וּבַיְתּוֹסִין</b>. אנשים המערערים על המסורת והסמכות של חכמי התורה שבעל פה (ראה שם ג,ח, הלכות ממרים ג,ג).
<h2>פרק ג</h2>
<h3> א</h3>
<b>אִם רָצוּ... לְעָרֵב כֻּלָּן עֵרוּב אֶחָד הָרְשׁוּת בְּיָדָן... וְאִם רָצוּ מְעָרְבִין שְׁנֵי עֵרוּבִין</b>. שכאשר שתי רשויות מחוברות צריכות הן לערב עירוב אחד, ואם יש ביניהן מחיצה גמורה מערבים שני עירובין. וכאשר יש ביניהן מחיצה עם מעבר נוח יכולים לערב עירוב אחד או שני עירובין.
<h3> ב</h3>
<b>אֲבָל שֶׁבֵּין שְׁנֵי בָּתִּים אֲפִלּוּ הָיָה לְמַעְלָה מֵעֲשָׂרָה</b>. שכן בבית משתמשים עד לגובה התקרה אף אם היא למעלה מעשרה.
<b>חַלּוֹן שֶׁבֵּין בַּיִת לָעֲלִיָּה</b>. פתח שבין הבית לעליית הגג (קומה שנייה).
<b>חַלּוֹן עָגֹל אִם יֵשׁ בּוֹ כְּדֵי לְרַבֵּעַ בּוֹ אַרְבָּעָה עַל אַרְבָּעָה</b>. אם בהיקף החלון ניתן להכניס ריבוע של ארבעה טפחים על ארבעה טפחים.
<h3> ג</h3>
<b>מַתְבֵּן</b>. מחסן תבן.
<b>מְעָרְבִין עֵרוּב אֶחָד וְאֵין מְעָרְבִין שְׁנַיִם</b>. שנחשבות כחצר אחת.
<b>וַאֲפִלּוּ הָיָה הַסֻּלָּם זָקוּף וְסָמוּךְ לַכֹּתֶל וכו'</b>. גם אם הסולם ניצב במקביל לכותל באופן שאי אפשר לעלות בו בלא להרחיק את תחתיתו מהכותל, אפשר לערב את החצרות יחד אם ירצו.
<b>אִם נִשְׁאַר בֵּינֵיהֶן פָּחוֹת מִשְּׁלֹשָׁה</b>. שהסולם מגיע עד למרחק של פחות משלושה טפחים מראש הכותל.
<h3> ד</h3>
<b>הָיָה הַכֹּתֶל רָחָב אַרְבָּעָה</b>. עוביו ארבעה טפחים.
<b>אַף עַל פִּי שֶׁהַסֻּלָּמוֹת מְרֻחָקוֹת... מְעָרְבִין אֶחָד</b>. מכיוון שהכותל רחב וניתן ללכת בקלות מסולם לסולם.
<b>אִם אֵין בֵּין הַסֻּלָּמוֹת שְׁלֹשָׁה מְעָרְבִין אֶחָד</b>. מכיוון שהמרחק בין הסולמות קטן מאוד וניתן לעבור אותו בקלות למרות שהכותל צר.
<h3> ה</h3>
<b>בָּנָה מַצֵּבָה עַל גַּבֵּי מַצֵּבָה</b>. מעין מדפים שיוצאים מן הקיר ויכולים לשמש כמדרגות.
<b>אִם יֵשׁ בַּתַּחְתּוֹנָה אַרְבָּעָה מְמַעֵט</b>. אם שטחה של המצבה התחתונה ארבעה על ארבעה טפחים הריהי ממעטת את גובה הכותל, ואם אין ממנה לראש הכותל עשרה טפחים יכולים לערב יחד.
<b>אֵין בַּתַּחְתּוֹנָה אַרְבָּעָה וְאֵין בֵּינָהּ לְבֵין הָעֶלְיוֹנָה שְׁלֹשָׁה</b>. כאשר הפרש הגובה ביניהן פחות משלושה טפחים
<b>,</b>. מצרפים יחד את שטח המדף התחתון והעליון ואם יש בהם ארבעה טפחים ממעטים.
<h3> ו</h3>
<b>וְזִיז</b>. בליטה היוצאת מהקיר.
<b>מַנִּיחַ סֻלָּם לִפְנֵי הַזִּיז</b>. משעין את הסולם על הזיז.
<b>וּמְעָרְבִין אֶחָד אִם רָצוּ</b>. שבמקרה זה אפשר לעבור בקלות מחצר לחצר על ידי טיפוס בסולם עד לזיז וממנו מעל לכותל.
<b>אֲבָל אִם הִנִּיחַ הַסֻּלָּם בְּצַד הַזִּיז אֵינוֹ מְמַעֵט</b>. שבמקרה זה נראה שהסולם נועד להרחיב את גודל הזיז בלבד ולא לטפס עליו, ואם כן שימושו של הזיז הוא להניח עליו חפצים ולא לעמוד על גביו ולכן אינו ממעט (מפרשים ע"פ הגמרא).
<b>צָרִיךְ שְׁנֵי זִיזִין זֶה שֶׁלֹּא כְּנֶגֶד זֶה</b>. כדי שיוכל לעלות בקלות מהזיז התחתון לזיז העליון.
<h3> ז</h3>
<b>דֶּקֶל שֶׁחֲתָכוֹ וּסְמָכוֹ עַל רֹאשׁ הַכֹּתֶל וְעַל הָאָרֶץ</b>. הניח את חתיכת הדקל באופן שמשמשת כעין סולם.
<b>וְאֵינוֹ צָרִיךְלְקָבְעוֹ בְּבִנְיָן</b>. לחברו לכותל ולקרקע.
<b>כָּבְדּוֹ קוֹבְעוֹ</b>. משקלו הרב מחשיבו כקבוע ומחובר לקרקע.
<b>קַשִּׁין</b>. ערימת קש.
<b>שֶׁאֵין לוֹ עַל מַה יִּסְמֹךְ</b>. שהסולם נשען על גוף שאינו יציב.
<b>הָיָה הַסֻּלָּם בָּאֶמְצַע וְקַשִּׁין מִכָּאן וְקַשִּׁין מִכָּאן</b>. הסולם נשען על מחיצה חזקה ומשני צדדיו המחיצה עשויה מערמות קש.
<h3> ח</h3>
<b>וְעָשָׂהוּ סֻלָּם לַכֹּתֶל</b>. שמשתמש בו לצורך טיפוס על הכותל.
<b>הוֹאִיל וְאִסּוּר שְׁבוּת הוּא שֶׁגָּרַם לוֹ שֶׁלֹּא יַעֲלֶה בָּאִילָן</b>. איסור טיפוס על אילן בשבת הוא גזרת חכמים (הלכות שבת כא,ו), ולכן יכולים לערב יחד שכן חלות העירוב היא בין השמשות (לעיל א,כא) שבו לא גזרו על איסור שבות במקום מצווה (הלכות שבת כד,י, וראה גם לקמן ו,ט), והעירוב הוא לצורך מצווה (לקמן ו,ו).
<b>אֲשֵׁרָה</b>. אילן המשמש לעבודה זרה.
<b>שֶׁהֲרֵי הִיא אֲסוּרָה בַּהֲנָיָה</b>. הלכות עבודת זרה ז,יא.
<h3> ט</h3>
<b>אִם יֵשׁ בְּאֹרֶךְ הַמִּעוּט אַרְבָּעָה טְפָחִים</b>. על פני אורך הכותל.
<b>סָתַר מִקְצָת הַכֹּתֶל</b>. שבר חלק מעוביו של הכותל.
<b>עַד שֶׁנִּתְמַעֵט מֵעֲשָׂרָה</b>. בצדו הפונה לאחד מהחצרות.
<b>צִדּוֹ הַקָּצָר</b>. החלק הנמוך מעשרה.
<b>נוֹתְנִין אוֹתוֹ לְחָצֵר זוֹ</b>. לחצר הסמוכה לצד הנמוך.
<b>וּשְׁאָר הַכֹּתֶל הַגָּבֹהַּ לְבֵין שְׁתֵּי הַחֲצֵרוֹת</b>. ודינו כדין כותל שבין שתי חצרות, כדלקמן הי"ח.
<h3> י</h3>
<b>נִפְרַץ הַכֹּתֶל הַגָּבֹהַּ שֶׁבֵּינֵיהֶן</b>. כותל בין שתי חצרות בגובה עשרה טפחים ומעלה, שנפרץ.
<b>מִפְּנֵי שֶׁהוּא כְּפֶתַח</b>. ראה גם הלכות שבת טז,טז.
<b>מְעָרְבִין עֵרוּב אֶחָד וְאֵין מְעָרְבִין שְׁנֵי עֵרוּבִין</b>. שמחמת הפרצה, שתי החצרות נחשבות כחצר אחת.
<h3> יא</h3>
<b>חוֹקֵק בַּכֹּתֶל גֹּבַהּ עֲשָׂרָה טְפָחִים</b>. עושה בכותל פתח בגובה עשרה טפחים על פני האורך הדרוש להשלמת הפרצה לעשר אמות.
<b>וְאִם בָּא לִפְרֹץ לְכַתְּחִלָּה</b>. שלא הייתה פרצה כלל.
<b>צָרִיךְ לִהְיוֹת גֹּבַהּ הַפִּרְצָה מְלֹא קוֹמָתוֹ</b>. כדי שיהא מעבר שניתן לעבור בו בקלות ובלא להתכופף.
<h3> יב</h3>
<b>שֶׁסְּתָם עָפָר וּצְרוֹרוֹת בֶּחָרִיץ מְבֻטָּלִין הֵן</b>. שדעתו של אדם להשאירם שם ולכן נחשבים כחלק מהקרקע וממעטים את עומק החריץ.
<b>תֶּבֶן אוֹ קַשׁ אֵין מְמַעֲטִין</b>. שדעתו של אדם לקחתם משם ולכן אינם נחשבים כחלק מהקרקע.
<b>עַד שֶׁיְּבַטֵּל</b>. יחליט להשאירם שם.
<h3> יג</h3>
<b>שֶׁהוֹשִׁיטוֹ</b>. הניחו.
<b>אֵין מְמַעֲטִין בּוֹ אֶלָּא אִם כֵּן חִבְּרוֹ בָּאָרֶץ</b>. שכל עוד לא חיברו בארץ בחוזקה אינו נחשב כחלק מהקרקע אלא כחפץ המונח             על גבי הקרקע.
<b>חִבּוּר שֶׁאִי אֶפְשָׁר לְשָׁמְטוֹ עַד שֶׁיַּחְפֹּר בְּדֶקֶר</b>. חיבור חזק שאי אפשר לשחררו בלא שימוש באת חפירה.
<h3> יד</h3>
<b>נָתַן לוּחַ שֶׁרָחָב אַרְבָּעָה טְפָחִים עַל רֹחַב הֶחָרִיץ מְעָרְבִין אֶחָד</b>. מכיוון שהלוח רחב וניתן לעבור עליו בקלות מצד לצד, נחשב כחיבור בין הצדדים ויכולים לערב יחד.
<b>שְׁתֵּי גְּצוּצְטְרָיוֹת זוֹ כְּנֶגֶד זוֹ</b>. שתי             גזוזטראות (מרפסות) שעומדות זו מול זו.
<b>אִם יֵשׁ בֵּינֵיהֶן פָּחוֹת מִשְּׁלֹשָׁה טְפָחִים</b>. הפרש הגובה ביניהן פחות משלושה טפחים.
<h3> טו</h3>
<b>גָּבוֹהַּ מֵעֲשָׂרָה טְפָחִים מֵחָצֵר זוֹ וְשָׁוֶה לְקַרְקַע חָצֵר שְׁנִיָּה</b>. כגון שהחצרות בנויות בשני מפלסים שונים.
<h3> טז</h3>
<b>שִׁלְשׁוּל</b>. באמצעות חבל וכדומה.
<b>אֵין מַכְנִיסִין מֵעֹבִי כֹּתֶל זֶה לַבָּתִּים וְאֵין מוֹצִיאִין מֵהַבָּתִּים לְעָבְיוֹ</b>. אבל מותר להכניס מראש הכותל לחצרות או להפך אף ללא עירוב (כדלקמן יח-יט).
<h3> יז</h3>
<b>חֻרְבָּה</b>. בניין חרב.
<b>מִפְּנֵי שֶׁהִיא עֲמֻקָּה מִמֶּנּוּ</b>. החורבה נמוכה מהבית.
<h3> יח</h3>
<b>הַקַּרְפֵּפוֹת שֶׁהֻקְּפוּ שֶׁלֹּא לְשֵׁם דִּירָה</b>. מקומות שהקיפום במחיצות לשם שימושים שונים מלבד מגורים.
<b>שֶׁאֵין בְּכָל אֶחָד מֵהֶן יָתֵר עַל בֵּית סָאתַיִם</b>. שטחם של הקרפפות קטן משיעור בית סאתיים (כ־1150 מ"ר), ובהם מותר לטלטל בשבת (ראה הלכות שבת טז,א).
<b>הַמְּבוֹאוֹת שֶׁיֵּשׁ לָהֶן לֶחִי אוֹ קוֹרָה</b>. סמטאות היוצאות מרשות הרבים שהעמידו בפתחן לחי (עמוד בגובה עשרה טפחים) או קורה             ומותר לטלטל בתוכן (שם יז,ב).
<h3> כא</h3>
<b>בּוֹר</b>. בור מים.
<b>מְחִצָּה גְּבוֹהָה עֲשָׂרָה טְפָחִים</b>. שמחלקת את הבור לשתי החצרות.
<b>וְהֵיכָן מַעֲמִידִין אֶת הַמְּחִצָּה וכו'... כְּדֵי שֶׁתִּהְיֶה נִכֶּרֶת רְשׁוּת זֶה מֵרְשׁוּת זֶה</b>. כדי שניתן יהיה להבחין בין שתי החצרות.
<h3> כב</h3>
<b>וּכְאִלּוּ הִבְדִּילָה חֵלֶק זֶה מֵחֵלֶק זֶה</b>. הקורה נחשבת כמחלקת את הבור לשני חלקים.
<b>קֹל הוּא שֶׁהֵקֵלּוּ חֲכָמִים בְּמַיִם</b>. שאף שאין כאן מחיצה גמורה הקלו חכמים לעניין מים להחשיב מחיצה כזו כמחיצה גמורה (ראה גם הלכות שבת טו,יג).
<h3> כג</h3>
<b>בְּאֵר שֶׁבְּאֶמְצַע הַשְּׁבִיל בֵּין שְׁתֵּי כָּתְלֵי חֲצֵרוֹת</b>. וממלאים ממנה מים דרך החלונות.
<b>מֻפְלֶגֶת</b>. רחוקה.
<b>וְאֵין צְרִיכִין לְהוֹצִיא זִיזִין עַל גַּבָּהּ</b>. אין צריכים לעשות זיז היוצא מן הכותל מעל הבאר לשם היכר (ראה הלכות שבת טו,כ).
<b>שֶׁאֵין אָדָם אוֹסֵר עַל חֲבֵרוֹ דֶּרֶךְ אֲוִיר</b>. אנשים המשתמשים באוויר רשות אחת אך אינם נכנסים אליה (כגון במקרה זה שממלאים דרך החלונות), אינם אוסרים אחד על השני לטלטל בלא עירוב.
<h3> כד</h3>
<b>חָצֵר קְטַנָּה שֶׁנִּפְרְצָה בִּמְלוֹאָהּ לְחָצֵר גְּדוֹלָה מִבְּעוֹד יוֹם</b>. שנפרצה לגמרי דופנה של החצר הקטנה המשותפת לה ולחצר הגדולה.
<b>שֶׁהֲרֵי נִשְׁאַר לָהֶן פַּסִּין מִכָּאן וּמִכָּאן</b>. ועל ידי פסים אלו ניכר שהחצר עומדת בפני עצמה.
<b>שֶׁדִּיּוּרִין שֶׁל גְּדוֹלָה חֲשׁוּבִין בַּקְּטַנָּה וכו'</b>. מבחינת דיירי החצר הקטנה דיירי החצר הגדולה נחשבים כגרים אתם באותה הרשות ואוסרים עליהם, אך מבחינת דיירי החצר הגדולה דיירי החצר הקטנה נמצאים ברשות נפרדת (לעיקרון זה ראה גם הלכות תפילה ח,ז-ח, הלכות כלאיים ז,יט).
<h3> כה</h3>
<b>הוֹאִיל וְהֻתְּרָה מִקְצָת שַׁבָּת הֻתְּרָה כֻּלָּהּ</b>. מכיוון שבתחילת השבת היו החצרות מותרות בטלטול, נשארו מותרות לכל השבת על אף השינויים שחלו במהלך השבת.
<b>עַד עִקַּר הַמְּחִצָּה</b>. המקום שבו עמדה המחיצה.
<b>שֶׁהַדִּיּוּרִין הַבָּאִין בְּשַׁבָּת אֵינָן אוֹסְרִין</b>. דיירים שנתווספו לחצר במהלך השבת אינם אוסרים את בני החצר בטלטול אף שלא עירבו עמם.
<b>נִפְתַּח הַחַלּוֹן וכו'</b>. מוסב על המקרה הראשון בהלכה שנסתם הפתח או החלון בשבת.
<b>חָזְרוּ לְהֶתֵּרָן</b>. ומותרים לטלטל בין החצרות.
<b>וְנִפְסְקוּ</b>. נפרדו.
<b>אָסוּר לְטַלְטֵל מִזּוֹ לָזוֹ וַאֲפִלּוּ הָיוּ מֻקָּפוֹת מְחִצָּה</b>. כגון שהוקפו ביריעות שהוא חיבור רופף (ראה פה"מ שבת יא,ג).
<h2>פרק ד</h2>
<h3> ב</h3>
<b>כְּמוֹ הַבַּיִת שֶׁמַּנִּיחִין בּוֹ הָעֵרוּב וכו'</b>. לעיל א,טז.
<h3> ד</h3>
<b>חֲמִשָּׁה שֶׁגָּבוּ אֶת הָעֵרוּב וכו'</b>. חמישה מתושבי חצר אחת שעירבו את חצרם.
<b>כְּשֶׁהֵן מוֹלִיכִין</b>. כשמוליכים כיכר כדי לערב עם חצר אחרת.
<b>שֶׁכֵּיוָן שֶׁגָּבוּ כֻּלָּן נַעֲשׂוּ כְּאַנְשֵׁי בַּיִת אֶחָד</b>. שדינם לתת כיכר אחת (לעיל א,טז).
<h3> ו</h3>
<b>רַבָּן</b>. האדון שלהם.
<b>אֲבָל אוֹכְלִין הֵן עַל שֻׁלְחָנוֹ בִּשְׂכַר מְלָאכָה שֶׁעוֹשִׂין לוֹ</b>. בתמורה לעבודה שעושים בעבורו.
<b>אוֹ בְּטוֹבָה</b>. שעושה עמהם טובה ומאכילם.
<b>יָמִים יְדוּעִים</b>. במשך זמן מסוים ולא באופן קבוע.
<b>כְּמִי שֶׁסּוֹעֵד אֵצֶל חֲבֵרוֹ שָׁבוּעַ אוֹ חֹדֶשׁ</b>. זוהי דוגמא לאדם הסועד זמן מסוים ולא בקביעות.
<b>אִם אֵין עִמָּהֶן דִּיּוּרִין אֲחֵרִים בֶּחָצֵר אֵינָן צְרִיכִין לְעָרֵב וכו'</b>. שכאשר נמצאים לבדם נחשבים כאנשי בית אחד, אך כשנמצאים אתם דיירים אחרים אינם נחשבים כאנשי בית אחד מכיוון שאינם אוכלים תמיד על שולחן אחד.
<h3> ז</h3>
<b>בִּטְרַקְלִין</b>. אולם גדול.
<h3> ח</h3>
<b>בֵּית שַׁעַר</b>. חדר שדרכו נכנסים לבית.
<b>דּוֹרְסִין בּוֹ</b>. עוברים דרכו.
<b>אַכְסַדְרָה</b>. רחבה שלפני הבית שיש לה שלושה כתלים ותקרה.
<b>מִרְפֶּסֶת</b>. משטח המוגבה מהחצר שממנו עולים במדרגות לקומות העליונות (פה"מ עירובין ח,ג).
<b>אוֹצָר</b>. מחסן.
<b>מְקוֹם דִּירָה שֶׁהוּא סוֹמֵךְ עָלָיו לֶאֱכֹל בּוֹ פִּתּוֹ</b>. מקום הנועד למגורים שבו הוא רגיל לאכול את ארוחותיו.
<b>אִם קָבַע לוֹ מָקוֹם לֶאֱכֹל בּוֹ בְּבֵית שַׁעַר... אֵינוֹ אוֹסֵר עָלָיו לְפִי שֶׁאֵינוֹ מְקוֹם דִּירָה</b>. אבל אם קבע מקום לאכול בבית הבקר, בית התבן, בית העצים או האוצר — אוסר, לפי שאלו נחשבים כמקום דירה (להבחנה בין המקומות הללו ראה גם לעיל א,טז, הלכות מזוזה ו,ז).
<h3> ט</h3>
<b>הוֹאִיל וְרַבִּים דּוֹרְסִין בָּהֶם</b>. בני הבית הפנימי והסמוך לו העוברים דרכם כדי להגיע לבתיהם.
<b>הַתְּשִׁיעִי</b>. הבית הסמוך לבית הפנימי ביותר.
<b>אֵין דּוֹרְסִין בּוֹ רַבִּים</b>. שאין עוברים דרכו אלא בני הבית הפנימי בלבד.
<h3> יא</h3>
<b>שֶׁכָּל אַחַת מֵהֶן הִנִּיחָה עֵרוּבָהּ בְּבֵית שַׁעַר שֶׁל חָצֵר הָאַחֶרֶת</b>. והנותן עירובו בבית שער, אינו עירוב (לעיל א,טז).
<h3> יב</h3>
<b>וְכֵן קָטָן</b>. שיש לו בית משלו.
<b>כְּמוֹ שֶׁבֵּאַרְנוּ</b>. לעיל ב,א.
<h3> יג</h3>
<b>אֲפִלּוּ הָיְתָה סְמוּכָה לַחֲצֵרוֹ</b>. ויכול לחזור אליה במהלך השבת.
<b>הִסִּיעַ מִלִּבּוֹ</b>. הסיח דעתו.
<b>הֲרֵי זֶה אֵינוֹ אוֹסֵר עֲלֵיהֶן</b>. הואיל ואין דעתו לחזור, אינו נידון כבן חצר האוסר על שאר בני החצר.
<b>עַד שֶׁיִּשְׂכְּרוּ מִמֶּנּוּ מְקוֹמוֹ</b>. כדלעיל ב,י.
<b>שֶׁאֶפְשָׁר שֶׁיָּבֹא בְּשַׁבָּת</b>. ולכן נידון כאילו היה בחצר.
<h3> יד</h3>
<b>תְּפוּסַת יָד</b>. זכות שימוש.
<b>טֶבֶל</b>. פירות שלא הופרשו מהם תרומות ומעשרות, ואסורים בטלטול.
<h3> טו</h3>
<b>בְּכָל הֶחָצֵר וּבְכָל הַנֶּחֱשָׁב עִם הֶחָצֵר</b>. כל המקומות שנחשבים רשות אחת עם החצר, כגון גגות הבתים והכתלים שבין החצרות (ראה לעיל ג,יח–יט).
<b>עֲלִיָּה</b>. עליית גג, קומה שנייה.
<b>בְּכָל הַמִּרְפֶּסֶת וּבְכָל הַנֶּחֱשָׁב עִמָּהּ</b>. כפי שהולך ומבאר בהלכה הבאה.
<h3> טז</h3>
<b>שֶׁהֲרֵי הֵן שָׁוִין לָהּ</b>. בגבהם, ולבני המרפסת נוח יותר להשתמש בתל מלבני החצר.
<b>מַצֵּבָה</b>. אצטבה, משטח מוגבה.
<b>אֵין הַמִּרְפֶּסֶת אוֹסֶרֶת עַל בְּנֵי הֶחָצֵר שֶׁהֲרֵי נֶחְלְקָה מֵהֶן</b>. המצבה משמשת כמחיצה בין המרפסת לחצר ולכן אינן אוסרות זו על זו (מ"מ). ויש מפרשים שמדובר בתל, שמכיוון שהמצבה חוצצת בין המרפסת לתל, אין אנשי המרפסת אוסרים את השימוש בתל על בני החצר (מרכבת המשנה).
<h3> יז</h3>
<b>זִיזִין</b>. בליטות.
<b>וְאֵין מִשְׁתַּמְּשִׁין בָּהֶן בַּכֵּלִים שֶׁבַּבָּתִּים</b>. אסור לבני החצר והעלייה להניח על הזיזין כלים ששבתו בבית.
<h3> יח</h3>
<b>וְחֻלְיָתוֹ</b>. שפת הבור המוגבהת שמסביב לבור.
<b>הֲרֵי הוּא וְחֻלְיָתוֹ כְּסֶלַע אוֹ תֵּל שֶׁבֶּחָצֵר</b>. שמכיוון שמלא עד שפתו בפירות טבל האסורים בטלטול, שימושו היחידי הוא להניח עליו דברים ודינו כסלע או תל.
<b>סָמוּךְ לַמִּרְפֶּסֶת</b>. במרחק של פחות מארבעה טפחים (לעיל הט"ז).
<b>אֲבָל אִם הָיָה מָלֵא מַיִם וכו'</b>. מכיוון שמותר לדלות מים מהבור בשבת ועלול מפלס המים לרדת מגובה עשרה טפחים.
<h3> יט</h3>
<b>וְעוֹבְרִין עַל הַחִיצוֹנָה</b>. עוברים דרך החצר החיצונה כדי להיכנס ולצאת מחצרם.
<b>וְהַחִיצוֹנָה מִפְּנֵי אֵלּוּ שֶׁלֹּא עֵרְבוּ שֶׁעוֹבְרִין עֲלֵיהֶן</b>. ודיירי חצר האסורים בטלטול בחצרם, אוסרים על חצר אחרת שעוברים דרכה (כדלקמן הכ"ג).
<h3> כא</h3>
<b>שָׁכַח אֶחָד מִבְּנֵי הַפְּנִימִית וְלֹא עֵרֵב שְׁתֵּיהֶן אֲסוּרוֹת</b>. הפנימית אסורה מפני אותו אחד שלא עירב, והחיצונה אסורה שכן העירוב נמצא בפנימית.
<b>שֶׁהֲרֵי בֵּאַרְנוּ שֶׁמְּבַטְּלִין מֵחָצֵר לְחָצֵר</b>. לעיל ב,ה.
<b>חִיצוֹנָה אֲסוּרָה וּפְנִימִית מֻתֶּרֶת בִּמְקוֹמָהּ</b>. בני הפנימית מותרים שכן עירבו והעירוב מונח בחצרם, ובני החיצונה אסורים שכן אחד מהם לא עירב.
<h3> כב</h3>
<b>אֵינָן צְרִיכִין לְעָרֵב אֶלָּא כָּל אֶחָד מֵהֶן מִשְׁתַּמֵּשׁ בְּכָל חֲצֵרוֹ</b>. שהרי כל אחד מהם מותר בחצרו לפי שהוא יחיד, ולכן אינו אוסר על חברו על פי הכלל המבואר בהלכה הבאה.
<b>וְאִם הָיָה גּוֹי בַּפְּנִימִית אַף עַל פִּי שֶׁהוּא אֶחָד הֲרֵי הוּא כְּרַבִּים</b>. בגמרא מבואר טעם הדבר שמא יטעו אנשים ויחשבו שבחצר הפנימית מתגורר יותר מגוי אחד (ובישראל לא קיים חשש זה שכן יתלו לומר שבני הפנימית עירבו עם בני החיצונה).
<h3> כג</h3>
<b>וְרַבִּים בְּכָל חָצֵר מֵהֶן</b>. שיש דיירים רבים בכל חצר.
<b>הַחִיצוֹנוֹת</b>. שבצדי הפנימית.
<b>שֶׁרַבִּים דּוֹרְסִין בַּחִיצוֹנָה</b>. שהרי             דייר החצר הפנימית ודייר החצר האמצעית עוברים דרך החצר החיצונה כדי להגיע לחצרותיהם.
<b>שֶׁכָּל אֶחָד מֵהֶן מֻתָּר בִּמְקוֹמוֹ</b>. שהרי הוא יחיד ואינו צריך לערב.
<b>רֶגֶל הָאֲסוּרָה בִּמְקוֹמָהּ אוֹסֶרֶת שֶׁלֹּא בִּמְקוֹמָהּ וכו'</b>. דיירי חצר האסורים בטלטול בחצרם אוסרים על חצר אחרת שעוברים דרכה, ודיירי חצר המותרים בחצרם אינם אוסרים על חצר אחרת שעוברים דרכה.
<h3> כד</h3>
<b>כְּצוּצְרָיוֹת</b>. גזוזטרות, כמין מרפסות.
<b>אַף עַל פִּי שֶׁעָשָׂת כָּל אַחַת מֵהֶן מְחִצָּה גְּבוֹהָה עֲשָׂרָה טְפָחִים וכו'</b>. מחיצה שיורדת מהגזוזטרה ומכוונת כנגד המים,             ובאופן זה נחשב כאילו המחיצה יורדת עד למים והם נמצאים באותה הרשות יחד עם הגזוזטרה (ראה גם הלכות שבת טו,טו).
<b>מִפְּנֵי שֶׁהֵן כִּגְצוּצְרָה אַחַת</b>. מכיוון שסמוכות בגבהן נחשבות כגזוזטרה אחת ולכן צריכות לערב יחד.
<h3> כה</h3>
<b>הָעֶלְיוֹנָה מֻתֶּרֶת לְמַלֹּאות וְהַתַּחְתּוֹנָה אֲסוּרָה</b>. ואין התחתונה אוסרת על העליונה מכיוון שאין הדלי של התחתונה עובר דרך העליונה.
<b>וְאִם נִשְׁתַּתְּפוּ בְּנֵי הַתַּחְתּוֹנָה עִם בְּנֵי הָעֶלְיוֹנָה בַּמְּחִצָּה שֶׁעָשׂוּ</b>. עשו את המחיצה בשותפות.
<h3> כו</h3>
<b>דְּיָאטוֹת</b>. מרפסות.
<b>שֶׁאֵין מְשַׁלְשְׁלִין מֵרְשׁוּת לִרְשׁוּת דֶּרֶךְ רְשׁוּת</b>. אף שהעליונה והתחתונה הם של אותו אדם, אסור לו לשלשל מהעליונה לתחתונה דרך האמצעית שאינה שלו.
<h3> כז</h3>
<b>עוּקָה</b>. גומה.
<b>אֵלּוּ שֶׁעָשׂוּ עוּקָה שׁוֹפְכִין לָעוּקָה שֶׁלָּהֶן</b>. שנחשבת כרשות שלהם.
<h2>פרק ה</h2>
<h3> א</h3>
<b>מָבוֹי</b>. סמטה היוצאת מרשות הרבים שאליה פתוחים מספר חצרות.
<b>מִין אֶחָד</b>. ואף ששיתוף חצרות לא חייב להיות ממין אחד (לעיל א,יא),             במקרה זה, כיוון שאינם משתתפים לשבת אלא מסתמכים על שותפותם בסחורה צריך שיהיו שותפים במין אחד כדי שיהיה ניכר שיתופם.
<b>וּבִכְלִי אֶחָד</b>. ראה לעיל א,יח.
<h3> ב</h3>
<b>כּוֹפִין אוֹתוֹ</b>. בית דין.
<h3> ג</h3>
<b>אוֹצָר</b>. מחסן.
<h3> ד</h3>
<b>מִדַּעְתָּן</b>. מידיעתם ורצונם.
<b>שֶׁאֵינָן מִשְׁתַּתְּפִין אֶלָּא מִדַּעְתָּן שֶׁאֵינָהּ זְכוּת לָהֶם</b>. ניתן לבצע פעולת קניין עבור אדם שלא מדעתו רק כאשר יש בה רווח בלבד אך לא כאשר יש בה צד הפסד (ראה הלכות זכייה ומתנה ד,ב, ולקמן ה,כג, ו,יח).
<b>שֶׁמָּא בַּמָּבוֹי הַשֵּׁנִי רוֹצִין לְהִשְׁתַּתֵּף</b>. ואף שיכולים להשתתף עם שני המבואות (ראה לקמן ה"ז), ייתכן שאין רצונם שישתמשו בני המבוי השני בחצר, משום שדי להם ביציאה דרך המבוי הראשון (מ"מ).
<h3> ו</h3>
<b>וְאִם בִּשְׁנֵי מִינִין נִשְׁתַּתְּפוּ... וְצָרִיךְ לְהוֹדִיעָם</b>. שייתכן וכעת אין רצונם לערב בתערובת של שני מינים             (מרכבת המשנה).
<b>נִתּוֹסְפוּ שְׁכֵנִים... וְצָרִיךְ לְהוֹדִיעָם</b>. להודיע לשכנים החדשים, שמא רוצים לערב עם החצר האחרת.
<h3> ח</h3>
<b>זֶה שֶׁרְגִילָה בּוֹ אוֹסֵר וְשֶׁאֵינָהּ רְגִילָה בּוֹ אֵינוֹ אוֹסֵר</b>. שהחצר נחשבת כפתוחה רק למקום שרגילה להיכנס ולצאת ממנו.
<h3> ט</h3>
<b>דּוֹחִין אוֹתָהּ אֵצֶל זֶה הַמָּבוֹי שֶׁאֵינָהּ רְגִילָה בּוֹ</b>. מחשיבים אותה כאילו פתחה העיקרי הוא למבוי שאינה רגילה בו.
<h3> י</h3>
<b>לְקַרְפֵּף יָתֵר מִבֵּית סָאתַיִם</b>. שטח של בית סאתיים (כ־1150 מ"ר) שהוקף מחיצות שלא לשם מגורים.
<b>הוֹאִיל וְאָסוּר לְטַלְטֵל מֵחָצֵר לְאוֹתוֹ קַרְפֵּף</b>. שהקרפף (וכן והבקעה) דינו ככרמלית שאסור לטלטל מרשות היחיד לתוכו (ראה הלכות שבת טז,א, יד,יג).
<b>שֶׁעַל הַפֶּתַח הַמְיֻחָד לוֹ סוֹמֵךְ</b>. הפתח העיקרי מבחינתו הוא זה הפתוח לקרפף, שהוא מיוחד לו ואינו משותף לכל בני המבוי. ויש מפרשים שהטעם הוא מצד רוב האוויר ורוחב המקום (מאירי).
<h3> יא</h3>
<b>אֵינוֹ אוֹסֵר עֲלֵיהֶן</b>. בדומה לדין חצר, לעיל ד,יג.
<b>מַצֵּבָה</b>. אצטבה, משטח מוגבה.
<h3> יב</h3>
<b>וְדִינָם לְעִנְיַן בִּטּוּל רְשׁוּת כְּדִין אַנְשֵׁי חָצֵר וכו'</b>. מבואר לעיל ב,א.
<b>וּכְבָר אָמַרְנוּ</b>. לעיל ד,א.
<h3> יג</h3>
<b>וְלֹא הִצְרִיכוּ לְעָרֵב בַּחֲצֵרוֹת... אֶלָּא שֶׁלֹּא לְשַׁכֵּחַ הַתִּינוֹקוֹת</b>. לעיל א,יט.
<b>שֶׁהַמָּבוֹי לַחֲצֵרוֹת כֶּחָצֵר לַבָּתִּים</b>. כשם שדייר שלא עירב בחצר אוסר על בני החצר לטלטל בחצר אך מותרים לטלטל בבתים, כך דייר שלא השתתף במבוי אוסר על בני המבוי לטלטל במבוי אך מותרים לטלטל בחצר.
<h3> יד</h3>
<b>אִם אֵין מַקְפִּידִין... סוֹמְכִין עַל הַשִּׁתּוּף</b>. שאין השיתוף חל אלא בבני מבוי שאין מקפידים זה על זה (לעיל ה"ב).
<b>פְּרוּסָתָן</b>. מאכלם.
<b>וְאֵין מַתִּירִין לָהֶן דָּבָר זֶה אֶלָּא מִדֹּחַק</b>. שהרי הצריכו חכמים לערב בחצרות שלא לשכח התינוקות.
<h3> טו</h3>
<b>אֵין מְטַלְטְלִין בּוֹ אֶלָּא בְּאַרְבַּע אַמּוֹת כַּכַּרְמְלִית</b>. הלכות שבת יד,א.
<b>כְּאִלּוּ אֵין פָּתוּחַ לוֹ אֶלָּא בָּתִּים בִּלְבַד בְּלֹא חֲצֵרוֹת</b>. שכן             החצרות בטלות לגבי הבתים.
<b>וּלְפִיכָךְ אֵין מְטַלְטְלִין בְּכֻלּוֹ</b>. שכן מבוי שלא פתוחים אליו בתים וחצרות נחשב ככרמלית אף אם יש לו לחי וקורה (ראה שם יז,ז-ח).
<b>וְאִם לֹא עֵרְבוּ אַנְשֵׁי הַחֲצֵרוֹת מְטַלְטְלִין בְּכֻלּוֹ וכו'</b>. כדין מבוי שמותר לטלטל בו כלים ששבתו בתוכו (לעיל ג,יח).
<b>כְּחָצֵר שֶׁלֹּא עֵרְבוּ בָּהּ</b>. לעיל ד,טו.
<h3> טז</h3>
<b>שֶׁשּׂוֹכְרִים מִן הַגּוֹי וכו'</b>. לעיל ב,יב.
<b>אוֹ מְבַטֵּל לָהֶן הַצְּדוֹקִי</b>. לעיל ב,טז.
<b>גּוֹי וְיִשְׂרָאֵל אֶחָד אֵינוֹ צָרִיךְ שִׁתּוּף</b>. בדומה לדין חצר (לעיל ב,ט).
<b>וְדִין יִשְׂרָאֵל אֶחָד... דִּין אֶחָד הוּא</b>. שרבים הסומכים על שולחן אחד נחשבים כיחיד (לעיל ד,א) ולכן אינם צריכים להשתתף עם הגוי.
<h3> יז</h3>
<b>לַבִּקְעָה</b>. שדה פתוח.
<b>וַאֲפִלּוּ הָיָה פֶּתַח קָטָן אַרְבָּעָה עַל אַרְבָּעָה</b>. והיה מקום לומר שפתח זה אינו חשוב.
<b>וְאַף עַל פִּי שֶׁמּוֹצִיא גְּמַלִּים וּקְרוֹנוֹת דֶּרֶךְ הַפֶּתַח שֶׁבַּמָּבוֹי</b>. והיה מקום לומר שפתח זה הוא העיקרי מבחינתו. [הערה: בכתבי-היד הגרסה היא 'וקרנות', חסר וא"ו, ועל כן ייתכן שהרמב"ם גרס מילה זו, שהיא לועזית במקורה, בקמץ ברי"ש: וקרָנות.]
<b>שֶׁאֵין דַּעְתּוֹ אֶלָּא עַל פֶּתַח הַמְיֻחָד לוֹ שֶׁהוּא לַבִּקְעָה</b>. הפתח העיקרי מבחינתו הוא הפתח הפתוח לבקעה שהיא מרווחת יותר מן החצר.
<b>הָיָה בֵּית סָאתַיִם אוֹ פָּחוֹת אֵינוֹ סוֹמֵךְ עָלָיו וכו'</b>. שמכיוון ששטח קרפף זה קטן, אינו חשוב מבחינתו של הגוי יותר מהמבוי.
<h3> יח</h3>
<b>מָבוֹי שֶׁצִּדּוֹ אֶחָד גּוֹיִם וכו'</b>. ראה לעיל ב,טו.
<h3> יט</h3>
<b>בַּמְּדִינָה</b>. עיר.
<b>שֶׁלֹּא לְשַׁכֵּחַ הַתִּינוֹקוֹת</b>. כלעיל א,יט.
<b>קִנְיָן לַיָּחִיד</b>. שייכת לאדם אחד.
<h3> כ</h3>
<b>אֲבָל אִם הָיְתָה שֶׁל רַבִּים... אֵין מְעָרְבִין אֶת כֻּלָּהּ</b>. טעם הדבר יבואר בהלכה הבאה.
<h3> כא</h3>
<b>וְדָבָר זֶה מִשּׁוּם הֶכֵּר הוּא כְּדֵי שֶׁיֵּדְעוּ וכו'</b>. והיכר זה נצרך דווקא בעירוב של מדינה שיש בה שני פתחים שרבים נכנסים ויוצאים ממנה מפני שהיא גדולה ויש חשש שאנשים לא יהיו מודעים לכך שעירבו.
<b>בּוֹקְעִין</b>. עוברים.
<h3> כב</h3>
<b>וְאֵינָהּ צְרִיכָה שִׁיּוּר</b>. אין צריך להשאיר בה מקום אחד שאותו לא מערבים.
<h3> כג</h3>
<b>אִם עֵרְבוּ כֻּלָּן עֵרוּב אֶחָד</b>. אם כל בני העיר מעורבין בעירוב אחד.
<b>אֵינוֹ צָרִיךְ לְהוֹדִיעָן שֶׁזְּכוּת הִיא לָהֶן</b>. בכך שיכולים לטלטל בכל העיר. אך אם העיר מעורבת בכמה עירובין נפרדים (ראה הלכה הבאה), אינו יכול לזכות בעירוב עבור בני העיר שלא מדעתן מפני שהוא חובה להם, שייתכן ורוצים לערב עם חלק אחר של העיר (ראה לעיל ה"ד).
<b>וְדִין מִי שֶׁשָּׁכַח וכו'</b>. דינים אלו נתבארו בפרקים ב ו-ד.
<h3> כד</h3>
<b>וְאִם בָּנוּ מַצֵּבָה עַל פֶּתַח הַמָּבוֹי אֵינוֹ אוֹסֵר עֲלֵיהֶן</b>. בדומה לדין מבוי לעיל הי"א.
<h2>פרק ו</h2>
<h3> א</h3>
<b>מִי שֶׁיָּצָא מִן הַמְּדִינָה בְּעֶרֶב שַׁבָּת וכו'</b>. אסור לאדם לצאת בשבת מחוץ לתחום עירו, דהיינו אלפיים אמה מקצה העיר (ראה הלכות שבת כז,א). אך יכול לקבוע שביתתו בערב שבת מחוץ לעיר ואז מודד את אלפיים האמה מאותו המקום, וכפי שמבואר כאן.
<b>מְזוֹן שְׁתֵּי סְעוּדוֹת</b>. שיעור זה נתבאר לעיל א,ט.
<b>בְּתוֹךְ הַתְּחוּם</b>. בתוך תחום העיר שהוא אלפיים אמה מחוץ לעיר.
<b>וְקָבַע שְׁבִיתָתוֹ שָׁם</b>. החליט בדעתו שברצונו לקבוע מקום ישיבתו באותו מקום.
<h3> ב</h3>
<b>וְיֵשׁ לוֹ לַהֲלֹךְ מִמְּקוֹם עֵרוּבוֹ אַלְפַּיִם אַמָּה לְכָל רוּחַ</b>. שכן תחומו נמדד מהמקום שבו הניח את עירובו (ראה גם הלכות שבת כז,ה–ו).
<b>כְּנֶגֶד הַמְּדִינָה</b>. לכיוון העיר.
<b>אֶלָּא עַד סוֹף מִדָּתוֹ</b>. עד למקום בעיר הנמצא במרחק אלפיים אמה מעירובו (וכפי שיבואר בהלכה הבאה).
<b>מֻבְלַעַת בְּתוֹךְ מִדָּתוֹ</b>. כלולה כולה בתוך אלפיים אמה מעירובו.
<h3> ג</h3>
<b>שֶׁנִּמְצֵאת מִדָּתוֹ כָּלָת חוּץ לַמְּדִינָה</b>. קצה תחום אלפיים אמה מעירובו נמצא מחוץ לעיר.
<b>תַּשְׁלוּם הָאַלְפַּיִם</b>. המרחק המשלים לאלפיים אמה.
<h3> ד</h3>
<b>אֲפִלּוּ הָיְתָה מְדִינָה גְּדוֹלָה וכו'</b>. ובתנאי שהניח את עירובו במקום שהוקף לשם מגורים (ראה לקמן ז,ד).
<b>כְּנִינְוֵה</b>. שהייתה עיר גדולה ביותר (יונה ג,ג).
<b>וַאֲפִלּוּ עִיר חֲרֵבָה</b>. שכבר אין גרים בה.
<b>אוֹ מְעָרָה הָרְאוּיָה לְדִיּוּרִין</b>. אף שאין גרים בה בפועל.
<b>מְהַלֵּךְ אֶת כֻּלָּהּ וְחוּצָה לָהּ אַלְפַּיִם אַמָּה לְכָל רוּחַ</b>. מותר לו ללכת אלפיים אמה מחוץ לגבולות הרשות שבה הניח את עירובו (ולא רק ממקום עירובו).
<h3> ה</h3>
<b>לֹא עָשָׂה כְּלוּם</b>. אין משמעות למעשיו ולא קנה שביתה במקום הנחת העירוב לפי שבלאו הכי קנה שביתה בעיר מעצם הימצאותו בה.
<b>בַּמְּקוֹמוֹת הַמִּצְטָרְפִין לָעִיר וכו'</b>. שיש מקומות הסמוכים לעיר שאף שנמצאים מחוצה לה, לעניין מדידת התחום נחשבים כחלק ממנה (לפירוט המקומות הללו ראה הלכות שבת כח,א–ג).
<b>נָתַן עֵרוּבוֹ חוּץ לַתְּחוּם אֵינוֹ עֵרוּב</b>. מפני שאינו יכול להגיע אליו (לקמן הי"א).
<h3> ו</h3>
<b>הַלִּסְטִים</b>. שודדים.
<h3> ז</h3>
<b>כָּל שֶׁמִּשְׁתַּתְּפִין בּוֹ</b>. כל מאכל שניתן לעשות אתו שיתופי מבואות, דהיינו כל מאכל מלבד מים, מלח, כמהין ופטריות (לעיל א,ח).
<b>לִפְתָּן</b>. מאכל הנאכל יחד עם פת.
<b>כְּדֵי לֶאֱכֹל בּוֹ שְׁתֵּי סְעוּדוֹת</b>. כמות הנאכלת יחד עם פת בשיעור שתי סעודות.
<b>כְּמוֹ הַשִּׁתּוּף</b>. לעיל א,י.
<h3> ח</h3>
<b>כְּדֵי שֶׁיִּהְיֶה אֶפְשָׁר לוֹ לְאָכְלוֹ בֵּין הַשְּׁמָשׁוֹת</b>. בין השמשות היא שעת הדמדומים שבה מתחילה השבת ונקנה העירוב, וכדי שהעירוב יחול צריך שיהיה אפשר לאכלו בזמן זה.
<b>שֶׁאִי אֶפְשָׁר לוֹ לְהוֹצִיא מֵרְשׁוּת הַיָּחִיד לִרְשׁוּת הָרַבִּים וכו'</b>. הלכות שבת יב,ח.
<h3> ט</h3>
<b>בְּכַרְמְלִית</b>. רשות שאיסור הכנסה והוצאה ממנה לרשות היחיד והרבים הוא מדברי חכמים (להגדרתה ראה הלכות שבת יד,ד; לתוקף איסורה ראה שם הל' יא, יג).
<b>לֹא גָּזְרוּ עָלָיו בֵּין הַשְּׁמָשׁוֹת בִּמְקוֹם מִצְוָה אוֹ בִּשְׁעַת דֹּחַק</b>. שבין השמשות הוא ספק מן היום ספק מן הלילה ודנים בו להחמיר (הלכות שבת ה,ד), אך מתירים לעשות בו איסורים מדברי חכמים במקום מצווה או בשעת הדחק (ראה שם כד,י),             ועירוב תחומין נעשה רק לצרכים אלו (לעיל ה"ו).
<h3> י</h3>
<b>בְּמִגְדָּל</b>. ארון.
<b>אִם יָכוֹל לְהוֹצִיאוֹ בְּלֹא עֲשִׂיַּת מְלָאכָה</b>. האסורה מן התורה (אף שצריך לעשות מלאכה האסורה מדברי חכמים כדי להוציאו, ראה גם לעיל א,כב).
<b>הַקֻּנְדָּס</b>. ענף.
<b>גְּזֵרָה שֶׁמָּא יִתְלֹשׁ</b>. ותלישת דבר ממקום גידולו אסורה מן התורה (הלכות שבת ח,ג). ואף ששימוש במחובר אסור משום שבות (ראה שם כא,ט), לא התירו איסור זה מפני שקרוב הדבר שיבוא על ידו לידי איסור תורה (מ"מ).
<b>וּנְעוּצִין</b>. בקרקע.
<b>הֲרֵי זֶה עֵרוּב</b>. שאין איסור בתלישת דברים שאינם מחוברים לקרקע.
<h3> יא</h3>
<b>יֵשׁ לוֹ בִּמְקוֹם עֵרוּבוֹ אַרְבַּע אַמּוֹת</b>. ארבע אמות במקום הנחת העירוב מוגדרים כרשותו, דהיינו שתי אמות מכל צד מסביב העירוב.
<b>בְּסוֹף הַתְּחוּם</b>. במרחק של אלפיים אמה ממקומו.
<b>בְּתוֹךְ שְׁתֵּי אַמּוֹת הֲרֵי זֶה עֵרוּב וּכְאִלּוּ לֹא יָצָא מִמְּקוֹמוֹ</b>. שכן במקרה זה, חלק מרשות מניח העירוב (שהיא שתי אמות מכל צד של העירוב) נמצא בתוך התחום.
<h3> יב</h3>
<b>תְּרוּמָה וְנִטְמָא</b>. ותרומה זו אסורה באכילה (הלכות תרומות ז,ג).
<b>שֶׁקְּנִיַּת הָעֵרוּב בֵּין הַשְּׁמָשׁוֹת... שֶׁסְּפֵק הָעֵרוּב כָּשֵׁר</b>. ראה לעיל א,כא.
<h3> יג</h3>
<b>אָמְרוּ לוֹ שְׁנַיִם</b>. לשליח.
<b>אֶחָד עֵרֵב עָלָיו</b>. לאחד עירב עליו.
<b>שְׁנֵיהֶם קָנוּ עֵרוּב שֶׁבֵּין הַשְּׁמָשׁוֹת סָפֵק הוּא וּסְפֵק הָעֵרוּב כָּשֵׁר</b>. ואף שלכאורה אחד מהעירובין בהכרח לא חל שכן אם בין השמשות הוא מן היום לא חל עירובו של ראשון (שכן לא היה קיים בכניסת השבת שהיא בתחילת הלילה), ואם בין השמשות הוא מן הלילה לא חל עירובו של שני (שכן הונח לאחר כניסת השבת) — שניהם כשרים, שספק עירוב כשר.
<h3> יד</h3>
<b>גַּל</b>. מפולת אבנים.
<b>בְּלֹא עֲשִׂיַּת מְלָאכָה</b>. האסורה מן התורה.
<b>שֶׁמֻּתָּר לְהוֹצִיאוֹ בֵּין הַשְּׁמָשׁוֹת</b>. לעיל ה"י.
<b>וְאִם נָפַל עָלָיו גַּל מִשֶּׁחָשֵׁכָה הֲרֵי זֶה עֵרוּב וכו'</b>. שכבר חל העירוב בין השמשות.
<h3> טו</h3>
<b>שֶׁאֵינָהּ סְעוּדָה הָרְאוּיָה</b>. שתרומה כזו אסורה באכילה (הלכות תרומות יב,ב). ואף שאיסור האכילה נגרם מחמת הספק, מאחר ובפועל אינו יכול לאכלה אינו קונה עירוב.
<h3> טז</h3>
<b>אָמַר כִּכָּר זוֹ הַיּוֹם חֹל וּלְמָחָר קֹדֶשׁ וכו'</b>. אדם שהקדיש כיכר ובשעת הקדשתו התנה שהקדושה תחול עליה רק למחרת יכול לערב בה, שכן כל עוד לא התקדשה מותרת באכילה.
<b>אֲבָל אִם אָמַר הַיּוֹם קֹדֶשׁ וּלְמָחָר חֹל</b>. אדם שהקדיש כיכר על מנת שתהיה קדושה ליום אחד בלבד ולמחר תחזור להיות חולין אינו יכול לערב בה, שכן אינה ראויה לאכילה עד שתהיה בוודאי חולין דהיינו משחשכה, ובין השמשות שהוא זמן קניית העירוב עודנה אסורה באכילה.
<b>אִם הִפְרִישׁ תְּרוּמָה וְהִתְנָה עָלֶיהָ וכו'</b>. ראה בביאור לעיל א,כב.
<h3> יז</h3>
<b>לְפִי שֶׁבֵּית הַקְּבָרוֹת אָסוּר בַּהֲנָיָה</b>. הלכות אבל יד,יג.
<b>וְכֵיוָן שֶׁרוֹצֶה בְּקִיּוּם הָעֵרוּב שָׁם אַחַר קְנִיָּה הֲרֵי נֶהֱנֶה בּוֹ</b>. מכיוון שמעוניין שהמאכל שבו עירב יתקיים לאחר קניית העירוב כדי שיוכל לאכלו, הרי שנהנה מבית הקברות (אך קניית העירוב עצמה אינה נחשבת כהנאה לפי שהיא כקיום מצווה — פה"מ עירובין ג,א).
<b>בְּבֵית הַפְּרָס</b>. שדה שנחרש בה קבר ואין ידוע היכן נמצאות עצמות המת (הלכות טומאת מת ב,טז).
<b>וַאֲפִלּוּ הָיָה כֹּהֵן</b>. שאסור להיכנס לבית הפרס (הלכות אבל ג,יג).
<b>שֶׁיָּכוֹל לִכָּנֵס שָׁם בְּמִגְדָּל הַפּוֹרֵחַ</b>. ארון התלוי באוויר, ומותר לכהן להיכנס לשם באופן זה מפני שבית הפרס אינו מטמא את המאהיל עליו אלא את הנוגע בו בלבד (הלכות טומאת מת י,ב).
<b>אוֹ יְנַפֵּחַ וִיהַלֵּךְ</b>. מנפח בפיו את העפר שבמקום שמתכוון ללכת כדי לוודא שאין בו עצמות המת (ראה הלכות קרבן פסח ו,ח).
<h3> יח</h3>
<b>לְזַכּוֹת לָהֶן עַל יְדֵי אַחֵר</b>. על מנת שהמאכל ייקנה להם, צריך שאדם שאינו הבעלים יקנה אותו עבורם.
<b>אַף עַל פִּי שֶׁלֹּא רָצָה אֶלָּא מִשֶּׁתֶּחֱשַׁךְ הֲרֵי זֶה עֵרוּב</b>. שמתייחסים לכך כאילו רצה מלפני החשכה (ראה לקמן ח,ז).
<h3> יט</h3>
<b>כָּל הַזּוֹכֶה בְּעֵרוּבֵי חֲצֵרוֹת</b>. אנשים אלו מפורטים לעיל א,כ.
<h3> כ</h3>
<b>כְּדֵי שֶׁיִּקַּח לוֹ בָּהּ פַּת וִיעָרֵב לוֹ בָּהּ עֵרוּבֵי תְּחוּמִין</b>. שיקנה עבורו לחם בכסף שנתן לו ויערב עבורו.
<b>אֲבָל אִם נָתַן לַחֶנְוָנִי אוֹ לַנַּחְתּוֹם וְאָמַר לוֹ זַכֶּה לִי בְּמָעָה זוֹ אֵינוֹ עֵרוּב</b>. אדם הנותן מעות לחנווני או לאופה מתכוון לקנות את המאכל באמצעות המעות, ומכיוון שאין מאכל נקנה בנתינת המעות אלא במשיכה (הלכות מכירה ג,א) העירוב לא חל.
<b>וְאִם אָמַר לוֹ עָרֵב עָלַי בְּמָעָה זוֹ וכו'</b>. לפי שמשמעות לשון זו היא שממנה אותו שליח לערב בשבילו ולא שמתכוון לקנות את המאכל באמצעות המעות.
<b>וְאִם נָתַן לוֹ כְּלִי... הֲרֵי זֶה לוֹקֵחַ אֹכֶל וּמְעָרֵב עָלָיו בּוֹ</b>. לפי שבנתינת הכלי זוכה בעירוב מדין קניין חליפין (ראה הלכות מכירה ה,ה).
<h3> כא</h3>
<b>מְעָרֵב אָדָם עֵרוּבֵי תְּחוּמִין עַל יְדֵי בְּנוֹ וכו'</b>. עבורם, לפי שהם תחת רשותו.
<b>רַבָּן</b>. אביהם או האדון שלהם.
<h3> כב</h3>
<b>אֵינוֹ מְשַׁלְּחוֹ בְּיַד חֵרֵשׁ שׁוֹטֶה וְקָטָן</b>. שאינם בני דעת ואינם יכולים להניח עבורו את העירוב.
<b>וְלֹא בְּיַד מִי שֶׁאֵינוֹ מוֹדֶה בְּמִצְוַת עֵרוּב</b>. כגון כותי וצדוקי (פה"מ עירובין ג,ב; וראה לעיל ב,טז). שגם אם מניחים את העירוב במקום אינם מתכוונים שיהיה לשם מצוות עירוב.
<b>וְאִם שִׁלְּחוֹ בְּיַד אֶחָד מֵאֵלּוּ הַפְּסוּלִים לְהוֹלִיכוֹ לְאָדָם כָּשֵׁר... הֲרֵי זֶה כָּשֵׁר</b>. שהעיקר הוא עצם הנחת העירוב, ואין זה משנה כיצד הגיע העירוב לשם.
<h3> כג</h3>
<b>הָאוֹמֵר לַחֲבֵרוֹ עָרֵב עָלַי בִּתְמָרִים וְעֵרֵב עָלָיו בִּגְרוֹגָרוֹת... אֵינוֹ עֵרוּב</b>. שבכל המקרים הללו הקפיד האדם על אופן עשיית העירוב ואינו מעוניין שייעשה באופן אחר.
<h3> כד</h3>
<b>כְּשֵׁם שֶׁמְּבָרְכִין עַל עֵרוּבֵי חֲצֵרוֹת וְשִׁתּוּפֵי מְבוֹאוֹת</b>. "ברוך אתה ה'... על מצוות עירוב" (לעיל א,טז-יז).
<h2>פרק ז</h2>
<h3> א</h3>
<b>וְחָזַר לְעִירוֹ</b>. לאחר כניסת השבת שהוא זמן חלות העירוב (לעיל ו,יב).
<b>וְזֶה הוּא עִקַּר עֵרוּבֵי תְּחוּמִין לְעָרֵב בְּרַגְלָיו וכו'</b>. האופן הפשוט לקנות שביתה במקום מסוים הוא להימצא בו בכניסת השבת, וההיתר לערב על ידי הנחת מזון שתי סעודות (לעיל ו,א) הוא קולא שהקלו על העשיר שלא יצטרך ללכת בעצמו למקום שבו רוצה לקנות שביתה.
<h3> ב</h3>
<b>וְהֶחֱזִיק בַּדֶּרֶךְ</b>. יצא לדרך.
<b>שֶׁגָּמַר בְּלִבּוֹ</b>. החליט.
<h3> ג</h3>
<b>בְּעָנִי שֶׁאֵין מַטְרִיחִין אוֹתוֹ לְהַנִּיחַ עֵרוּב</b>. לעני אין יכולת לשלח את עירובו ביד אחר, ולכן התירו לו לערב באופן זה ולא הטריחוהו לערב ברגליו.
<b>אוֹ שֶׁלֹּא כִּוֵּן הַמָּקוֹם שֶׁקָּנָה בּוֹ שְׁבִיתָה</b>. לא הגדיר בדעתו את המקום המדויק שבו רוצה לקנות שביתה (מבואר לקמן ה"ה).
<b>וְאֵין לוֹ אֶלָּא אַלְפַּיִם אַמָּה לְכָל רוּחַ מִמָּקוֹם שֶׁהוּא עוֹמֵד בּוֹ כְּשֶׁחָשֵׁכָה</b>. שהמקום שבו הוא נמצא בעת שחשכה נעשה למקום שביתתו.
<h3> ד</h3>
<b>מִי שֶׁעָמַד מִבְּעוֹד יוֹם בִּרְשׁוּת יָחִיד וְקָנָה שָׁם שְׁבִיתָה וכו'</b>. ראה גם הלכות שבת כז,ד.
<b>מָקוֹם שֶׁלֹּא הֻקַּף לְדִירָה</b>. מקום שהוקף מחיצות שלא לשימוש של מגורים.
<b>תֵּל אוֹ נֶקַע</b>. מקום גבוה או נמוך עשרה טפחים מהקרקע בשטח של ארבעה על ארבעה טפחים, ונחשב כרשות היחיד (שם יד,א).
<b>אִם הָיָה בָּהּ בֵּית סָאתַיִם אוֹ פָּחוֹת... יָתֵר עַל בֵּית סָאתַיִם אֵין לוֹ בָּהּ אֶלָּא אַרְבַּע אַמּוֹת וכו'</b>. שמקום בעל שטח קטן מבית סאתיים (כ־1150 מ"ר) הוא רשות היחיד, ומקום בעל שטח גדול יותר נחשב ככרמלית שאין מטלטלים בו אלא בארבע אמות (שם טז,א).
<b>וְכֵן אִם הִנִּיחַ עֵרוּבוֹ בְּמָקוֹם שֶׁלֹּא הֻקַּף לְדִירָה</b>. דין המניח עירובו במקום שלא הוקף לדירה שווה לדין השובת ברגליו במקום כזה, ואין לו אלא אלפיים אמה מחוץ לארבע אמות של עירובו (ראה לעיל ו,ד).
<h3> ה</h3>
<b>וְלֹא סִיֵּם מְקוֹם שְׁבִיתָתוֹ</b>. לא הגדיר מקום מדויק שבו רוצה לשבות.
<h3> ז</h3>
<b>בְּעִקָּרוֹ</b>. בסמוך לגזע.
<b>שֶׁהֲרֵי אֵין שָׁם שִׁעוּר שְׁנֵי מְקוֹמוֹת וַהֲרֵי מִקְצָת מְקוֹמוֹ מְסֻיָּם</b>. אין תחת האילן או הסלע שטח מספיק לשני מקומות נפרדים של ארבע אמות ובהכרח ישנו חלק מוגדר שבו קנה שביתה.
<b>מוֹסֵר שְׁבִיתָתוֹ לַמַּכִּיר</b>. ממנה את חברו המכיר שיקנה עבורו שביתה.
<h3> ח</h3>
<b>הֵן לֹא קָנוּ שְׁבִיתָה וכו'</b>. אנשי העיר התכוונו לקנות שביתה באמצעות הנחת עירוב באותו המקום, ומכיוון שהעירוב לא הונח שם לא קנו שביתה. ואילו השליח התכוון לקנות שביתה ברגליו, ומכיוון שיצא לדרך קנה שביתה אף על פי שלא הגיע לשם בפועל לפני כניסת השבת (כדלעיל ה"ב).
<h3> ט</h3>
<b>זֶה שֶׁאָמַרְנוּ</b>. לעיל ה"ב.
<b>יָרַד מִן הָעֲלִיָּה</b>. עליית הגג.
<b>אֵינוֹ צָרִיךְ לוֹמַר שְׁבִיתָתִי בְּמָקוֹם פְּלוֹנִי</b>. בשונה מהמערב במאכל שצריך לברך על העירוב ולומר שקונה שם שביתה (לעיל ו,כד).
<b>שֶׁגָּמַר בְּלִבּוֹ</b>. החליט בדעתו.
<h2>פרק ח</h2>
<h3> ג</h3>
<b>מְעָרֵב אָדָם שְׁנֵי עֵרוּבִין בִּשְׁתֵּי רוּחוֹת וּמַתְנֶה וכו'</b>. ואף שהתנאי שלו מתברר רק לאחר שהעירוב כבר חל, מתייחסים לכך כאילו היה הדבר מבורר מלפני החשכה (ראה לקמן ה"ז בביאור).
<h3> ד</h3>
<b>אֲבָל בְּיוֹם טוֹב מֻתָּר לְהוֹצִיא מֵרְשׁוּת לִרְשׁוּת</b>. ראה גם הלכות יום טוב א,ד.
<h3> ה</h3>
<b>שְׁנֵי יָמִים טוֹבִים שֶׁל גָּלֻיּוֹת</b>. בחוץ לארץ חוגגים את יום טוב יומיים (ראה הלכות יום טוב א,כא, ו,יד, הלכות קידוש החודש ה,ד-ה).
<b>בַּמֶּה דְּבָרִים אֲמוּרִים בִּשְׁנֵי יָמִים טוֹבִים שֶׁל גָּלֻיּוֹת</b>. שהחשיבו אותם חכמים כשני ימים נפרדים ולכן ניתן לערב בהם שני עירובים לשתי רוחות.
<b>אֲבָל בִּשְׁנֵי יָמִים טוֹבִים שֶׁל רֹאשׁ הַשָּׁנָה וכו'</b>. בשונה משאר ימים טובים של גלויות, שני הימים של ראש השנה נחשבים כיום אחד ארוך, ולפיכך אינו יכול לערב בהם שני עירובים נפרדים (ראה הלכות יום טוב א,כד).
<h3> ז</h3>
<b>דָּבָר שֶׁהוּא מִדִּבְרֵי סוֹפְרִים יֵשׁ בּוֹ בְּרֵרָה</b>. ברירה היא התייחסות למצב מסופק שיתברר בעתיד כאילו הוא כבר מבורר עכשיו. ובמקרה של העירוב, אף שרצה משחשכה שהוא אחרי זמן חלות העירוב (לעיל ו,ח), מתייחסים לכך כאילו רצה כבר מלפני החשכה ולכן יכול ללכת. הכלל הוא שבדיני תורה אין ברירה ובדיני חכמים יש ברירה (ראה גם הלכות יום טוב ה,כא, הלכות תרומות א,כא).
<h3> ח</h3>
<b>צָרִיךְ שֶׁיִּהְיֶה הָעֵרוּב בִּמְקוֹמוֹ מָצוּי בְּלֵיל רִאשׁוֹן וּבְלֵיל שֵׁנִי</b>. שאף שהוא משתמש באותו העירוב לשני הימים, כל יום הוא עירוב בפני עצמו וצריך שיהיה קיים בתחילת אותו היום.
<b>וּמַחֲשִיךְ עָלָיו</b>. נשאר שם עד החשכה.
<b>וְנוֹטְלוֹ בְּיָדוֹ וּבָא לוֹ אִם הָיָה לֵיל יוֹם טוֹב</b>. שאין איסור טלטול והעברה מרשות לרשות ביום טוב (הלכות יום טוב א,ד).
<b>וּלְמָחָר מוֹלִיכוֹ לְאוֹתוֹ מָקוֹם וּמַנִּיחוֹ שָׁם עַד שֶׁתֶּחֱשַׁךְ</b>. אם היה יום טוב ונטלו מאתמול. ואם היה שבת חוזר למקום שהניח בו את העירוב אמש.
<b>וְאוֹכְלוֹ אִם הָיָה לֵיל שַׁבָּת</b>. שאין יכול להחזירו לפי ששבת אסורה בטלטול והעברה מרשות לרשות (הלכות שבת יב,ח).
<b>מִפְּנֵי שֶׁהֵן שְׁתֵּי קְדֻשּׁוֹת וכו'</b>. שני הימים נפרדים וכל אחד מהם זקוק לעירוב בפני עצמו.
<h3> ט</h3>
<b>עֵרֵב בְּרַגְלָיו בָּרִאשׁוֹן צָרִיךְ לְעָרֵב בְּרַגְלָיו בַּשֵּׁנִי</b>. ואינו יכול לערב ביום השני בפת שאין קונים שביתה בפת בשבת וביום טוב (ר"ח בן שמואל בשם הרמב"ם, מובא ביד"פ).
<b>אִם רָצָה לְעָרֵב בְּרַגְלָיו בַּשֵּׁנִי הֲרֵי זֶה עֵרוּב</b>. שיכול לקנות שביתה לכתחילה ברגליו בשבת וביום טוב, שאין עירוב ברגליים נחשב כקניין שביתה האסור בשבת וביום טוב.
<b>צָרִיךְ לְעָרֵב בְּאוֹתָהּ הַפַּת עַצְמָהּ שֶׁעֵרֵב בָּהּ בָּרִאשׁוֹן</b>. שהעירוב בפת נקנה כבר מערב היום הראשון וכעת אינו אלא סומך על העירוב שכבר קיים (כדין המערב לשבתות הרבה, לעיל ה"ו).
<h3> י</h3>
<b>עֶרֶב שַׁבָּת אוֹ לְאַחַר שַׁבָּת</b>. ביום שישי או ביום ראשון.
<b>בִּזְמַן שֶׁמְּקַדְּשִׁין עַל הָרְאִיָּה</b>. בתקופה שבה הייתה סנהדרין בארץ ישראל היה ראש חודש נקבע על פי עדים שהעידו שראו את הלבנה המתחדשת. מעת חורבן ארץ ישראל וביטול הסנהדרין נקבע ראש חודש על פי חשבון קבוע (הלכות קידוש החודש ה,א-ג). על פי חשבון זה לעולם אין אחד בתשרי חל ביום רביעי או שישי וממילא אין יום הכיפורים חל בערב שבת או ביום ראשון לאחר השבת (שם ז,א).
<b>כְּיוֹם אֶחָד וּקְדֻשָּׁה אַחַת הֵם</b>. נחשבים כיום אחד ארוך מכיוון שאיסור מלאכה בהם שווה, ולכן נקנה העירוב מהלילה הראשון לשני הימים ומספיק שיהיה קיים בין השמשות של היום הראשון בלבד (מ"מ).
<h3> יא</h3>
<b>זֶה שֶׁאָמַרְנוּ</b>. לעיל ה"ה.
<b>שֶׁעֵרוּב מִצְוָתוֹ שֶׁיִּהְיֶה בִּסְּעוּדָה הָרְאוּיָה מִבְּעוֹד יוֹם</b>. העירוב חל רק כאשר מערבים במאכל שאפשר לאכלו לפני החשכה (לעיל ו,טז).
<h3> יב</h3>
<b>שֶׁהֲרֵי לֹא נִשְׁאַר לוֹ בְּרוּחַ מַעֲרָב כְּלוּם</b>. ראה לעיל ו,ד.
<h3> יד</h3>
<b>יוֹם טוֹב שֶׁחָל לִהְיוֹת עֶרֶב שַׁבָּת אֵינוֹ עוֹשֶׂה עֵרוּב וכו'</b>. שאין קונים שביתה בפת בשבת וביום טוב (ראה לעיל ה"ט).
<b>וְאִם שָׁכַח וְלֹא עֵרֵב הֲרֵי זֶה מְעָרֵב... וּמַתְנֶה</b>. ודין זה שניתן להתנות הוא רק בזמן שמקדשים על פי הראייה, אך כיום שלוח השנה נקבע על פי החשבון אין מערבים על תנאי (הלכות יום טוב ו,טו, תשובת ר"א בן הרמב"ם לח, מובאת ביד"פ).
<b>הֲרֵי זֶה מְעָרֵב עֵרוּבֵי חֲצֵרוֹת בַּחֲמִישִׁי וּבְעֶרֶב שַׁבָּת וּמַתְנֶה</b>. כמבואר בהלכה הבאה, ועל ידי תנאי זה נמצא שבוודאי עירב בחול ולא ביום טוב.
<b>אֲבָל לֹא עֵרוּבֵי תְּחוּמִין</b>. ואף שעל ידי התנאי נמצא שבוודאי אינו מערב ביום טוב, החמירו לאסור זאת משום שעל כל פנים נראה כקונה שביתה (רשב"א). ובעירובי חצרות לא החמירו מפני שאין בו קניין של שביתה אלא רק שיתוף רשותו עם אחרים (ע"פ הרי"ף).
<h3> טו</h3>
<b>אֲבָל בִּשְׁנֵי יָמִים טוֹבִים שֶׁל רֹאשׁ הַשָּׁנָה הֲרֵי הֵן כְּיוֹם אֶחָד</b>. בשונה משאר ימים טובים של גלויות שנחגגים יומיים מספק, שני הימים של ראש השנה נחשבים כיום אחד ארוך שכולו קדוש, ולכן אי אפשר לערב בהם על תנאי (ראה הלכות יום טוב א,כד).
