<h1>ביאור שטיינזלץ על משנה תורה, הלכות מגילה וחנוכה</h1>
<h2>פרק א</h2>
<h3> א</h3>
<b>בִּזְמַנָּהּ</b>. בזמנים שקבעו חכמים (ראה לקמן ה"ד ואילך).
<b>וְהַדְּבָרִים יְדוּעִים שֶׁהִיא תַּקָּנַת נְבִיאִים</b>. תקנה זו נעשתה בימי מרדכי ואסתר והיו שם כמה נביאים (ראה בבלי מגילה יד,א, ירושלמי שם א,ה).
<b>וַאֲפִלּוּ כֹּהֲנִים בַּעֲבוֹדָתָן מְבַטְּלִין עֲבוֹדָתָן</b>. פוסקים מעבודתם בבית המקדש.
<b>כֻּלָּן נִדְחִין מִפְּנֵי מִקְרָא מְגִלָּה</b>. מקדימים לקרוא את המגילה, ולאחר מכן מקיימים את המצווה.
<b>חוּץ מִמֵּת שֶׁאֵין לוֹ קוֹבְרִים</b>. הנקרא 'מת מצווה' (ראה הלכות אבל ג,ח), ומפני שמוטל בביזיון מקדימים לקברו קודם הקריאה.
<b>שֶׁהַפּוֹגֵעַ בּוֹ</b>. המוצא אותו.
<h3> ב</h3>
<b>וְהוּא שֶׁיִּשְׁמַע מִמִּי שֶׁהוּא חַיָּב בִּקְרִיאָתָהּ</b>. לעיקרון זה ראה הלכות שופר ב,ב.
<h3> ג</h3>
<b>כֻּלָּהּ</b>. מתחילתה עד סופה.
<b>בַּלַּיְלָה וּבַיּוֹם</b>. פעם אחת בלילה ופעם אחת ביום.
<b>הָאֵל הָרָב אֶת רִיבֵנוּ וכו'</b>. ברכת הודאה על שהקב"ה נוקם נקמתו מאויבי ישראל.
<h3> ד</h3>
<b>מְדִינָה</b>. עיר.
<h3> ה</h3>
<b>שֶׁבָּהּ הָיָה הַנֵּס שֶׁנֶּאֱמַר וְנוֹחַ בַּחֲמִשָּׁה עָשָׂר בּוֹ</b>. כמתואר במגילה שיהודי שושן נלחמו באויביהם גם בי"ג באדר וגם בי"ד בו, ונחו מהמלחמה ביום ט"ו, ואילו בשאר הערים נלחמו רק ביום י"ג ונחו ביום י"ד. ומשום שקבעו את יום הפורים ביום המנוחה מהמלחמה, השוו בין כל הערים המוקפות חומה מימות יהושע בן נון לעיר שושן שנחה בט"ו, ואת הערים הפרוזות השוו לשאר הערים שנחו בי"ד.
<h3> ו</h3>
<b>בְּבָתֵּי כְּנֵסִיּוֹת</b>. שבכפרים.
<b>בְּיוֹם הַכְּנִיסָה</b>. ביום שבו הם מתכנסים בבית הכנסת, כדי שיוכלו לקרוא את המגילה במניין.
<h3> ז</h3>
<b>אֵין קוֹרְאִין אוֹתָהּ בְּפָחוֹת מֵעֲשָׂרָה</b>. שהטעם שתיקנו להם להקדים הוא כדי שיקראו את המגילה במניין.
<h3> ח</h3>
<b>עֲשָׂרָה בַּטְלָנִין קְבוּעִין בְּבֵית הַכְּנֶסֶת לְצָרְכֵי צִבּוּר</b>. עשרה אנשים שאינם עוסקים במלאכה, ותפקידם להישאר בבית הכנסת לדבר מצווה או לעניין אחר מצרכי הציבור (פה"מ מגילה א,ג; ובשו"ת הרמב"ם קכג פירש באופן אחר, וראה המספיק לעובדי ה' עמ' 112 שהרמב"ם חזר בו מדעתו שבשו"ת).
<b>הֲרֵי הִיא כִּכְפָר</b>. משום שכאשר אין שם אנשים מזומנים למניין, התכנסות המניין היא בשני ובחמישי כבני הכפרים.
<b>תַּקָּנָתוֹ קַלְקָלָתוֹ</b>. תיקון עיר זו לקרוא כעיר גדולה בארבעה עשר ולא בזמני הקריאה המיוחדים, נובע מקלקלתה, שאין בה עשרה בני אדם, משום שגם ביום הכניסה לא יהיה בה מניין אנשים (כס"מ, לביטוי זה ראה גם הלכות ביאת מקדש א,ז).
<h3> ט</h3>
<b>בַּמֶּה דְּבָרִים אֲמוּרִים... בִּזְמַן שֶׁיֵּשׁ לָהֶם לְיִשְׂרָאֵל מַלְכוּת</b>. ויכולים לכוף על קיום המצוות, ולכן אין חשש שיתבטלו בני הכפרים מקריאת המגילה (ראה פה"מ מגילה א,א).
<h3> י</h3>
<b>בֶּן עִיר</b>. שזמן קריאתה בי"ד.
<b>וּבֶן כְּרַךְ</b>. שזמן קריאתו בט"ו.
<b>אִם הָיְתָה דַּעְתּוֹ לַחֲזֹר לִמְקוֹמוֹ בִּזְמַן קְרִיאָה</b>. של המקום שנמצא בו עתה, וזמן הקריאה הקובע הוא זמן קריאת היום שהוא עלות השחר. כגון בן כרך שנמצא בעיר בליל ארבעה עשר ובכוונתו לשוב לכרך באותו הלילה, כך שיהיה בעיר בעלות השחר, או בן עיר שנמצא בכרך בליל חמישה עשר ובכוונתו לשוב לעיר באותו הלילה כך שיהיה בעיר בעלות השחר.
<b>קוֹרֵא כִּמְקוֹמוֹ</b>. ואינו קורא עם אנשי המקום שנמצא בו עכשיו.
<b>וְאִם לֹא הָיָה בְּדַעְתּוֹ לַחֲזֹר אֶלָּא אַחַר זְמַן הַקְּרִיאָה</b>. של המקום שנמצא בו, כגון בן כרך שבכוונתו להתעכב בליל ארבעה עשר בעיר כך שיהיה בה בעלות השחר, או בן עיר שכוונתו להתעכב בליל חמישה עשר בכרך כך שיהיה בו בעלות השחר (ע"פ כס"מ, וראה פסקים ושיטות).
<b>אִם אֵין בֵּינֵיהֶן יָתֵר עַל אַלְפַּיִם אַמָּה הֲרֵי זֶה כִּכְרַךְ</b>. אך אם יש ביניהם יותר מאלפיים אמה, אף כאשר נראה עמו, אינו נחשב ככרך, וקוראים בי"ד.
<h3> יב</h3>
<b>וְאַחַר כָּךְ עִבְּרוּ בֵּית דִּין אֶת הַשָּׁנָה</b>. הוסיפו בה חודש אדר נוסף (ראה הלכות קידוש החודש ד,א), והוא החודש הקובע לעניין קריאת המגילה ושאר מצוות היום (והשווה לקמן ב,יג).
<h3> יג</h3>
<b>גְּזֵרָה</b>. שגזרו חכמים.
<b>וְיֵלֵךְ אֵצֶל מִי שֶׁהוּא בָּקִי לִקְרוֹת</b>. על מנת שיקרא בשבילו או שילמדו לקרותה (ראה גם הלכות שופר סוכה ולולב ב,ו, ז,יג).
<b>וְיַעֲבִירֶנָּה אַרְבַּע אַמּוֹת בִּרְשׁוּת הָרַבִּים</b>. שהיא אחת מהמלאכות האסורות בשבת (ראה הלכות שבת יב,ח).
<h2>פרק ב</h2>
<h3> א</h3>
<b>לְמַפְרֵעַ</b>. שלא לפי הסדר.
<b>וְקָרָא פָּסוּק הַשֵּׁנִי לוֹ</b>. הפסוק הסמוך לפסוק ששכח.
<h3> ג</h3>
<b>הַלּוֹעֵז</b>. הדובר שפה זרה ואינו מבין לשון הקודש.
<b>בִּלְשׁוֹן הַקֹּדֶשׁ</b>. בשפה העברית.
<b>וּבִכְתַב הַקֹּדֶשׁ</b>. באותיות כתב אשורית.
<b>וַאֲפִלּוּ הָיָה הַשּׁוֹמֵעַ עִבְרִי</b>. המבין לשון הקודש ואינו מבין יוונית, יוצא ידי חובתו ביוונית (וראה הלכות תפילין א,יט ששפה זו — כפי שהייתה אז, יוונית קלאסית — אבדה מן העולם).
<h3> ד</h3>
<b>וְהוּא שֶׁתִּהְיֶה כְּתוּבָה בִּכְתַב אוֹתָהּ לָשׁוֹן</b>. שצריך שהכתב (הגופן) של האותיות יהיה באותה השפה שבה המגילה כתובה (עפ"י יד"פ).
<b>אֲבָל אִם הָיְתָה כְּתוּבָה בִּכְתָב עִבְרִי וּקְרָאָהּ אֲרָמִית לַאֲרַמִּי וכו'</b>. לא די שהמגילה תהיה כתובה בגופן עברי ובשפה עברית, שכן אם בשעת הקריאה הוא מתרגם אותה לארמית הרי הוא קורא בעל פה ואינו יוצא ידי חובתו.
<h3> ה</h3>
<b>הָיָה כּוֹתְבָהּ אוֹ דּוֹרְשָׁהּ אוֹ מַגִּיהָהּ</b>. ובעת עשיית פעולות אלו, קרא בפיו את פסוקי המגילה.
<b>מִתְנַמְנֵם</b>. שאינו ער, אך לא נרדם ממש (הלכות קריאת שמע ב,יב).
<h3> ו</h3>
<b>בַּסֵּפֶר שֶׁמַּעְתִּיק מִמֶּנּוּ בְּשָׁעָה שֶׁהוּא כּוֹתֵב</b>. שבו המגילה כתובה כולה.
<h3> ז</h3>
<b>וְקוֹרֵא אוֹתָהּ גָּדוֹל עִם הַקָּטֹן</b>. ביחד.
<b>בַּצִּבּוּר</b>. שליח הציבור שקורא להוציא את הציבור ידי חובתם.
<b>קְרָאוּהָ שְׁנַיִם</b>. ביחד.
<b>אֲפִילּוּ עֲשָׂרָה כְּאֶחָד יָצְאוּ</b>. בשונה מקריאת התורה (ראה הלכות תפילה יב,יא).
<h3> ח</h3>
<b>אֵין קוֹרְאִין בַּצִּבּוּר בִּמְגִלָּה הַכְּתוּבָה בֵּין הַכְּתוּבִים</b>. משום שלא ניכר שקורא לצורך מצוות קריאת המגילה, אלא כקורא מקרא סתם, ואין בדבר פרסום הנס.
<b>יְתֵרָה עַל שְׁאָר הַיְרִיעוֹת אוֹ חֲסֵרָה</b>. ארוכה או קצרה יותר משאר היריעות.
<b>כְּדֵי שֶׁיִּהְיֶה לָהּ הֶכֵּר</b>. שקורא בה לשם מצוות קריאתה.
<b>אֲבָל יָחִיד קוֹרֵא בָּהּ</b>. משום שהוא יודע שקורא לשם מצוות מגילה.
<h3> ט</h3>
<b>עַל הַגְּוִיל אוֹ עַל הַקְּלָף</b>. סוגים שונים של עורות מעובדים המשמשים לכתיבת ספר תורה (ראה הלכות תפילין א,ו-ח).
<b>בְּמֵי עַפְצָא</b>. מים ששרו בהם עפצים (גידולים של עץ האלון או האֵלה) וממיסים בהם את הדיו.
<b>וְקַלְקַנְתּוֹס</b>. תחמוצת הנחושת המעמידה את הדיו כך שלא יימחק בקלות.
<b>צִבְעוֹנִין</b>. חומרים הצובעים (ראה שם א,ד-ה).
<b>שִׂרְטוּט</b>. לפני הכתיבה שורטים בסכין את השורות על הקלף, כדי שהכתיבה תהיה ישרה (ראה שם א,יב).
<b>עֲבָדָה</b>. עיבוד.
<b>מִין</b>. כופר.
<h3> י</h3>
<b>אִם רִשּׁוּמָן נִכָּר</b>. שניתן להבחין בצורת האותיות.
<b>אֲפִלּוּ הָיוּ רֻבָּהּ</b>. של המגילה.
<h3> יא</h3>
<b>עַד שֶׁיִּהְיוּ כָּל עוֹרוֹתֶיהָ מְגִלָּה אַחַת</b>. ולא יריעות נפרדות זו מזו.
<b>בְּגִידִין כְּסֵפֶר תּוֹרָה</b>. גידים של בהמה או חיה טהורה (ראה הלכות ספר תורה ט,יג).
<b>וְאֵינוֹ צָרִיךְ לִתְפֹּר אֶת כָּל הַיְרִיעָה כְּסֵפֶר וכו'</b>. שתופרים את היריעות אחת לשנייה לכל אורכן מלבד שיעור מועט מלמעלה ומלמטה (ראה שם ט,יד).
<b>מִפְּנֵי שֶׁנִּקְרֵת אִגֶּרֶת</b>. כמו שנאמר בה "על כל דברי האגרת הזאת" (אסתר ט,כו), "לקיים את אגרת הפרים הזאת" (שם ט,כט), והיא לא נקראה 'ספר'.
<h3> יב</h3>
<b>עֲשָׂרָה בְּנֵי הָמָן וַעֲשֶׂרֶת בִּנְשִׁימָה אַחַת</b>. רשימת עשרת בני המן וכן המילה 'עשרת' הכתובה בסופה (אסתר ט,ז-י).
<b>קוֹרֵא וּפוֹשֵׁט כְּאִגֶּרֶת וכו'</b>. מתחיל קריאתו בעודה גלולה, ובמהלך קריאתו פושט את המגילה כאיגרת ולא גוללה עד סיום הקריאה.
<h3> יג</h3>
<b>אַנְשֵׁי כְּפָרִים שֶׁהִקְדִּימוּ וְקָרְאוּ וכו'</b>. כמבואר לעיל א,ו-ז.
<b>וַאֲסוּרִין בִּשְׁנֵי הַיָּמִים הָאֵלּוּ</b>. בי"ד ובט"ו.
<h3> טו</h3>
<b>וְאִם אֵין לוֹ</b>. כאשר אין בידו מספיק אוכל גם לעצמו וגם לשלוח לחברו.
<h3> טז</h3>
<b>וְאֵין מְדַקְדְּקִין בִּמְעוֹת פּוּרִים</b>. לבדוק אם מדובר בעני הראוי לקבל צדקה או לא.
<b>מְעוֹת פּוּרִים</b>. מעות שנועדו לחלקן לעניים ביום הפורים.
<h3> יז</h3>
<b>מִדַּמֶּה בַּשְּׁכִינָהשֶׁנֶּאֱמַר לְהַחֲיוֹת רוּחַ שְׁפָלִים וּלְהַחֲיוֹת לֵב נִדְכָּאִים</b>. ובתחילת הפסוק נאמר: "כי כה אמר רם ונשא שוכן עד וקדוש שמו, מרום וקדוש אשכון ואת דכא ושפל רוח", ללמדנו שעיסוקו של הקב"ה הוא בעידוד העניים והמסכנים, והעושה כן מתנהג בדרכיו של הקב"ה.
<h3> יח</h3>
<b>שֶׁכָּל זִכְרוֹן הַצָּרוֹת יִבְטַל שֶׁנֶּאֱמַר כִּי נִשְׁכְּחוּ הַצָּרוֹת הָרִאשֹׁנוֹת</b>. ובהמשך שם נאמר: "כי הנני בורא שמים חדשים וארץ חדשה ולא תזכרנה הראשנות..." ומתאר הנביא שטובת הצדיקים בימות המשיח תגרום לשכחת הצרות שהיו בעבר.
<h2>פרק ג</h2>
<h3> א</h3>
<b>בְּבַיִת שֵׁנִי</b>. בימי בית שני.
<b>וּבִטְּלוּ דָּתָם</b>. מנעו מהם לקיים את הדת.
<b>וּפָשְׁטוּ יָדָם בְּמָמוֹנָם וּבִבְנוֹתֵיהֶם</b>. גזלו את ממונם ואנסו את בנותיהם.
<b>וְנִכְנְסוּ לַהֵיכָל</b>. שבבית המקדש.
<b>וּפָרְצוּ בּוֹ פְּרָצוֹת</b>. עשו חורים בסורג שמקיף את המקדש (ראה משנה מידות ב,ג).
<b>עַד הַחֻרְבָּן הַשֵּׁנִי</b>. עד חורבן הבית השני.
<h3> ב</h3>
<b>שֶׁמֶן טָהוֹר</b>. שלא נטמא על ידי היוונים.
<b>וְלֹא הָיָה בּוֹ לְהַדְלִיק אֶלָּא יוֹם אֶחָד בִּלְבַד</b>. כמות השמן שבו הספיקה ליום אחד בלבד.
<b>נֵרוֹת הַמַּעֲרָכָה</b>. נרות שעורך הכהן במנורת בית המקדש.
<b>עַד שֶׁכָּתְשׁוּ זֵיתִים</b>. בטהרה.
<h3> ג</h3>
<b>וּמִפְּנֵי זֶה</b>. שהספיק השמן לשמונה ימים.
<b>בְּסֶפֶד וְתַעֲנִית</b>. בהספד ובתענית של ציבור או יחיד (ראה גם הלכות אבל יא,ג, הלכות תעניות א,ז, א,ט).
<b>כִּימֵי הַפּוּרִים</b>. ראה לעיל ב,יג.
<b>מִצְוָה מִדִּבְרֵי סוֹפְרִים</b>. מדברי חכמים.
<b>כִּקְרִיאַת הַמְּגִלָּה</b>. ראה לעיל א,א.
<h3> ד</h3>
<b>כָּל שֶׁחַיָּב בִּקְרִיאַת הַמְּגִלָּה</b>. ראה לעיל א,א.
<b>וְכָל הָרוֹאֶה אוֹתָהּ</b>. אף אם כבר בירך והדליק בביתו (ראה שו"ת הרמב"ם רכב).
<h3> ה</h3>
<b>גּוֹמְרִין אֶת הַהַלֵּל</b>. קוראים את כולו.
<b>בֵּין יָחִיד בֵּין צִבּוּר</b>. בין כשאומרו היחיד ובין כשאומרים אותו הציבור.
<b>כְּדֶרֶךְ שֶׁמְּבָרֵךְ עַל הַמְּגִלָּה</b>. ראה לעיל א,ג.
<b>וְעַל הָעֵרוּב</b>. ראה הלכות עירובין א,טז.
<b>שֶׁכָּל וַדַּאי שֶׁל דִּבְרֵיהֶם</b>. שחייבוהו חכמים לא משום ספק.
<b>וְעִקַּר עֲשִׂיָּתָם לוֹ</b>. סיבת תקנתו.
<b>מַעְשַׂר דְּמַאי</b>. פירות שמעשרים אותם מספק שמא לא עישרום (ראה הלכות מעשר ט,א).
<b>יוֹם טוֹב שֵׁנִי</b>. יום שמוסיפים בני חוץ לארץ לכל חג. שכשהיו מעברים את החודש בארץ ישראל על פי הראייה, לא היו יודעים בני חוץ לארץ מהו תאריך קביעת החודש והיו עושים שני ימים טובים מספק, ותיקנו שגם בזמן הזה שמקדשים על פי החשבון ימשיכו לנהוג בכך (הלכות קידוש החודש ה,ד-ו; וראה הלכות יום טוב א,כא).
<h3> ו</h3>
<b>שְׁמוֹנַת יְמֵי הֶחָג</b>. סוכות ושמיני עצרת.
<b>וְיוֹם עֲצֶרֶת</b>. שבועות.
<h3> ז</h3>
<b>מְקוֹמוֹת שֶׁעוֹשִׂין יָמִים טוֹבִים שְׁנֵי יָמִים</b>. לפירוט המקומות ראה הלכות קידוש החודש ה,יא.
<b>מִנְהָג וְאֵינָהּ מִצְוָה</b>. אף לא מדברי סופרים.
<b>קוֹרְאִין בְּדִלּוּג</b>. כמפורט בהלכה הבאה.
<h3> ט</h3>
<b>וְהַקּוֹרֵא הַלֵּל לְמַפְרֵעַ</b>. קראו שלא כסדרו.
<b>אַף עַל פִּי שֶׁשָּׁהָה כְּדֵי לִגְמֹר אֶת כֻּלּוֹ</b>. ששהה שיעור זמן שמספיק לקריאת ההלל כולו (השווה לעיל ב,ב, הלכות קריאת שמע ב,יב).
<b>יֵשׁ לוֹ לְהַפְסִיק</b>. בדיבור (והשווה לדיני  הפסקה בקריאת שמע וברכותיה —  הלכות קריאת שמע ב,טו-טז).
<h3> יא</h3>
<b>כּוֹפְלִין כָּל דָּבָר וְדָבָר</b>. כל פסוק ופסוק.
<h2>פרק ד</h2>
<h3> א</h3>
<b>בֵּין נָשִׁים</b>. שאף הן חייבות במצווה (ראה לעיל ג,ד).
<h3> ב</h3>
<b>מַדְלִיק עֲשָׂרָה נֵרוֹת וכו'</b>. בעל הבית מדליק את מספר הנרות המתווסף בכל יום וכמספר אנשי הבית.
<h3> ד</h3>
<b>נֵר שֶׁיֵּשׁ לוֹ שְׁתֵּי פִּיּוֹת</b>. נר חרס בעל שתי פיות ובכל אחת פתילה.
<b>עוֹלֶה לִשְׁנֵי בְּנֵי אָדָם</b>. יכול כל פה לשמש כנר נפרד לאדם אחד.
<b>מִלֵּא קְעָרָה שֶׁמֶן וְהִקִּיפָהּ פְּתִילוֹת</b>. והפתילות מונחות על צדי הקערה בריחוק אחת מהשנייה.
<b>אִם כָּפָה עָלֶיהָ כְּלִי וכו'</b>. על ידי כפיית הכלי ניכרת כל פתילה בפני עצמה ונחשבת לנר בפני עצמו.
<b>לֹא כָּפָה עָלֶיהָ כְּלִי נַעֲשָׂת כִּמְדוּרָה</b>. שהשלהבות נחשבות כמעורבות יחד.
<b>וַאֲפִלּוּ בְּנֵר אֶחָד אֵינָהּ נֶחֱשֶׁבֶת</b>. שהמצווה היא בנר דווקא, ולא במדורה.
<h3> ה</h3>
<b>עִם שְׁקִיעָתָהּ</b>. בזמן שקיעתה.
<b>עַד שֶׁתִּכְלֶה רֶגֶל מִן הַשּׁוּק</b>. שיפסיקו העוברים והשבים לעבור ברחוב.
<b>עָבַר זְמַן זֶה אֵינוֹ מַדְלִיק</b>. שכיוון שאין אנשים ברחוב, אין פרסום הנס.
<b>הִדְלִיקָהּ וְכָבְתָה אֵינוֹ זָקוּק לְהַדְלִיקָהּ פַּעַם אַחֶרֶת</b>. אפילו אם כבתה מיד, משום שההדלקה היא המצווה (לקמן ה"ט).
<h3> ו</h3>
<b>וְאַף עַל פִּי שֶׁאֵין הַשְּׁמָנִים נִמְשָׁכִין אַחַר הַפְּתִילָה וְאֵין הָאוּר נִתְלֵית יָפֶה בְּאוֹתָן הַפְּתִילוֹת</b>. בניגוד לנר שבת שאסור להדליק בשמנים ופתילות כאלה, מפני החשש שיבוא להטות את הנר בשבת כדי שידלק יותר טוב (הלכות שבת ה,ה-יא).
<b>לְפִי שֶׁאָסוּר לְהִשְׁתַּמֵּשׁ לְאוֹר חֲנֻכָּה בֵּין בְּשַׁבָּת בֵּין בַּחֹל</b>. ולכן אין חשש שיטה את הנר.
<b>וַאֲפִלּוּ לִבְדֹּק מָעוֹת אוֹ לִמְנוֹתָן לְאוֹרָהּ</b>. שאף שימוש קטן אסור.
<h3> ז</h3>
<b>עַל פֶּתַח הַבַּיִת מִבַּחוּץ</b>. כדי לפרסם את הנס.
<b>וְאִם הָיָה דָּר בַּעֲלִיָּה</b>. ואין לו פתח פתוח לרשות הרבים.
<h3> ח</h3>
<b>בִּימֵי הַסַּכָּנָה</b>. שלא ניתן להדליק נר חנוכה מבחוץ.
<b>דַּיּוֹ</b>. מספיק לו, ויצא ידי חובת המצווה.
<h3> ט</h3>
<b>שֶׁהָרוֹאֶה אוֹמֵר לְצָרְכּוֹ הוּא עוֹמֵד</b>. ולא ניכר שהדליק לשם מצווה.
<b>עֲשָׁשִׁית</b>. כלי ובתוכו נר העשוי לאור.
<b>לְמוֹצָאֵי שַׁבָּת מְכַבָּהּ וּמְבָרֵךְ וּמַדְלִיקָהּ</b>. ויוצא בה ידי חובה למרות שהייתה מונחת שם לצורך אחר.
<b>וּמֻתָּר לְהַדְלִיק נֵר חֲנֻכָּה מִנֵּר חֲנֻכָּה אַחֵר</b>. ואף שאסור להשתמש בנר חנוכה לדברים אחרים (ראה לעיל ה"ו).
<h3> י</h3>
<b>בִּשְׁתֵּי רוּחוֹת</b>. בשני צדדים.
<b>שֶׁלֹּא יֹאמְרוּ הָעוֹבְרִים בְּרוּחַ זוֹ וכו'</b>. האנשים העוברים בצד שלא הדליקו בו יחשבו שבעל הבית לא הדליק כלל.
<h3> יא</h3>
<b>אוֹרֵחַ שֶׁמַּדְלִיקִין עָלָיו בְּתוֹךְ בֵּיתוֹ</b>. כגון אביו, אשתו או בניו הגדולים.
<b>אֵין לוֹ בַּיִת לְהַדְלִיק עָלָיו בּוֹ</b>. שאין מי שידליק למענו בביתו, או שאין לו בית.
<b>וּמִשְׁתַּתֵּף עִמָּהֶם בַּשֶּׁמֶן</b>. בהוצאות תשלום השמן, כדי שיהיה לו חלק במצווה.
<b>וְאִם הָיָה לוֹ בַּיִת בִּפְנֵי עַצְמוֹ</b>. במקום שמתארח בו.
<b>מִפְּנֵי הָעוֹבְרִים</b>. שלא יחשדו בו שלא הדליק.
<h3> יב</h3>
<b>אֲפִלּוּ אֵין לוֹ מַה יֹּאכַל אֶלָּא מִן הַצְּדָקָה</b>. שהוא עני ומתפרנס מן הצדקה.
<b>כְּסוּתוֹ</b>. בגדו.
<h3> יג</h3>
<b>קִדּוּשׁ שַׁבָּת</b>. שצריך לקדש את יום השבת בכניסתו (הלכות שבת כט,א), ומדברי סופרים שקידוש זה ייעשה על כוס יין (שם כט,ו).
<b>מַקְדִּים שֶׁמֶן לְהַדְלִיק נֵר חֲנֻכָּה עַל הַיַּיִן לְקִדּוּשׁ הַיּוֹם</b>. עדיף שיקנה שמן לנרות חנוכה מאשר יין לקידוש היום.
<h3> יד</h3>
<b>הָיָה לְפָנָיו נֵר בֵּיתוֹ וכו'</b>. שהיה לו כסף רק לאחד מהם.
<b>נֵר בֵּיתוֹ</b>. נר שבת שמצווה להדליקו מדברי סופרים, והוא מכלל עונג שבת (הלכות שבת ה,א).
<b>מִשּׁוּם שְׁלוֹם בֵּיתוֹ</b>. כדי שלא יהיה ביתו חשוך ללא נר.
<b>שֶׁהֲרֵי הַשֵּׁם נִמְחָק לַעֲשׂוֹת שָׁלוֹם בֵּין אִישׁ לְאִשְׁתּוֹ</b>. שבמעשה הסוטה היה הכהן מוחק בתוך המים מגילה ששם ה' כתוב עליה (ראה הלכות סוטה ג,ח-י).
<b>שֶׁכָּל הַתּוֹרָה נִתְּנָה</b>. זוהי תכלית נתינת התורה.
