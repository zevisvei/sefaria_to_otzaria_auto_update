<h1>ביאור שטיינזלץ על משנה תורה, הלכות שקלים</h1>
<h2>פרק א</h2>
<h3> א</h3>
<b>וְשׁוֹאֵל מֵאֲחֵרִים</b>. לווה.
<b>כְּסוּת שֶׁעַל כְּתֵפוֹ</b>. בגדו.
<b>כֻּלּוֹ כְּאַחַת פַּעַם אַחַת</b>. במטבע אחד ובפעם אחת.
<h3> ב</h3>
<b>בָּאוֹנֵס וּבַמְפַתֶּה</b>. הבועל נערה בתולה באונס או שפיתה את הקטנה, וקנסה אותם התורה לשלם חמישים כסף (דברים כב,כט, שמות כב,טו-טז; וראה הלכות נערה בתולה א,א).
<b>וּמוֹצִיא שֵׁם רַע</b>. הנושא אישה וטוען בשקר שלא הייתה בתולה כשנישאה לו. וקנסה אותו התורה לשלם מאה כסף (דברים כב,יט; וראה הלכות נערה בתולה ג,א).
<b>וְהוֹרֵג עֶבֶד</b>. אדם ששורו הרג עבד או שפחה. וקנסה אותו התורה לשלם שלושים כסף (שמות כא,לב, וראה הלכות נזקי ממון יא,א).
<b>שְׂעוֹרָה</b>. גרגר שעורה (ומשקלה 1/20 גרם).
<b>וּכְבָר הוֹסִיפוּ חֲכָמִים עָלָיו</b>. הוסיפו על משקל השקל של תורה והתאימו אותו למשקל הסלע שהיה בימיהם.
<h3> ג</h3>
<b>סֶלַע הָיָה אַרְבָּעָה דִּינָרִין וְהַדִּינָר שֵׁשׁ מָעִין</b>. נמצא השקל, לאחר שהוסיפו חכמים על שיעורו, עשרים וארבע מעות. אך קודם לכן היה השקל עשרים מעות.
<b>וּמָעָה הִיא הַנִּקְרֵאת בִּימֵי מֹשֶׁה רַבֵּנוּ גֵּרָה</b>. כמו שנאמר בתורה בהקשר למצוות מחצית השקל: "עשרים גרה השקל" (שמות ל,יג).
<h3> ה</h3>
<b>מִשֶּׁקֶל הַקֹּדֶשׁ</b>. מהשקל האמור בתורה.
<h3> ז</h3>
<b>וַעֲבָדִים מְשֻׁחְרָרִים</b>. עבדים כנעניים משוחררים, ודינם כישראל לכל דבר (הלכות איסורי ביאה יב,יז).
<b>וְאִם נָתְנוּ מְקַבְּלִין מֵהֶן</b>. על אף שאינם מחויבים.
<b>אֲבָל הַגּוֹיִם שֶׁנָּתְנוּ מַחֲצִית הַשֶּׁקֶל אֵין מְקַבְּלִין מֵהֶן</b>. שחצאי השקלים מיועדים לקרבנות ציבור, ואין לגוי חלק בקרבנות הציבור (בדומה לכך ראה לקמן ד,ח; וראה הלכות מעשה הקרבנות ג,ב שאין מקבלים מהם קרבנות כלל למעט עולת נדבה).
<b>קָטָן שֶׁהִתְחִיל אָבִיו לִתֵּן עָלָיו מַחֲצִית הַשֶּׁקֶל שׁוּב אֵינוֹ פּוֹסֵק</b>. ש"אומרים לו כיוון ששקלת עליו בשנה שעברה וחייבת אותו במצווה זו שקול עליו תמיד עד שיהיה איש ואל תפסיק" (פה"מ שקלים א,ג).
<h3> ח</h3>
<b>אֶלָּא בִּפְנֵי הַבַּיִת</b>. כשבית המקדש קיים, שהרי השקלים הם לצורך הקרבנות והמקדש (לקמן ד,א).
<h3> ט</h3>
<b>בְּאֶחָד בַּאֲדָר</b>. חודש לפני תרומת הלשכה המתבצעת בראש חודש ניסן (לקמן ב,ה).
<b>מַשְׁמִיעִין עַל הַשְּׁקָלִים</b>. מכריזים שלוחי בית דין בכל ערי ישראל על נתינת חצאי השקלים, כדי שיהיו מוכנים לנתינתם בזמן (שם א,א).
<b>הַשֻּׁלְחָנִיִּין</b>. חלפני כספים שדרכם להניח את מטבעותיהם על השולחן שלפניהם.
<b>בְּכָל מְדִינָה וּמְדִינָה</b>. בכל ערי ישראל, מלבד ירושלים שבה יושבים מחמישה ועשרים בו.
<b>בַּמִּקְדָּשׁ</b>. בירושלים (פה"מ שקלים א,ג).
<b>עֲבוֹטוֹ</b>. משכונו.
<b>וַאֲפִלּוּ כְּסוּתוֹ</b>. ואין חובה להשיב לו כסות יום או כסות לילה כשאר משכון (ראה הלכות מלווה ולווה ג,ה, וראה גם הלכות ערכין וחרמין ג,יד).
<h3> י</h3>
<b>אַף עַל פִּי שֶׁדַּרְכּוֹ לִתֵּן</b>. כגון קטן שהתחיל אביו לתת למענו מחצית השקל (ראה לעיל ה"ז).
<b>אוֹ הוּא עָתִיד לִתֵּן</b>. כגון קטן שעתיד להגדיל בסמוך לראש חודש ניסן, או עבד שעתיד להשתחרר.
<b>אֵין מְמַשְׁכְּנִין אוֹתוֹ</b>. מכיוון שעדיין אינו חייב מן הדין.
<b>מִפְּנֵי דַּרְכֵי שָׁלוֹם</b>. מפני שהכהנים היו סבורים שהם פטורים מלשלם (ראה משנה שקלים א,ד), וכדי שלא לפגוע בכבודם (ירושלמי שם א,ג).
<h2>פרק ב</h2>
<h3> א</h3>
<b>בְּכָל מְדִינָה וּמְדִינָה</b>. בכל העיירות שמחוץ לירושלים.
<b>שׁוּלֵי הַתֵּבָה</b>. תחתית התיבה.
<b>כְּמִין שׁוֹפָר</b>. עגול ומפותל (פה"מ שקלים ו,א).
<b>וְלֹא יִהְיֶה אֶפְשָׁר לִקַּח מֵהֶן בְּנַחַת</b>. שלא יתאפשר להוציא מעות מהתיבה אלא על ידי הפיכתה, מפני הגנבים שיכניסו ידם כביכול בכדי לתרום, וייטלו מטבעות מהתיבה (שם).
<b>שֶׁלֹּא שָׁקַל</b>. שלא נתן מחצית השקל.
<h3> ב</h3>
<b>וּבַמִּקְדָּשׁ</b>. בבית המקדש, בעזרה.
<b>לְשִׁקְלֵי שָׁנָה זוֹ</b>. למחצית השקל של שנה זו שהולך לתרומת הלשכה.
<b>לְשִׁקְלֵי שָׁנָה שֶׁעָבְרָה</b>. למחצית השקל של מי שלא תרם בשנים עברו.
<b>לְכָל מִי שֶׁיֵּשׁ עָלָיו קָרְבַּן שְׁתֵּי תֹּרִים אוֹ שְׁנֵי בְּנֵי יוֹנָה וכו'</b>. מי שמחויב להקריב זוג עופות לעולה ולחטאת לכפרתו כגון הזב והזבה או יולדת ענייה (ראה הלכות מחוסרי כפרה א,ג), וזוג העופות מכונה 'קן'. והכהנים היו מרוקנים את השופר בכל יום ומקריבים קנים כמניין המעות (ראה שם א,יב). וכן בשופרות האחרים הכהנים היו מרוקנים אותם ומשתמשים במעות לצורך ייעודם (ראה תוספתא שקלים ג,ב–ו).
<b>מִי שֶׁיֵּשׁ עָלָיו עוֹלַת הָעוֹף בִּלְבַד</b>. כגון שהתנדב להקריב עולת העוף.
<b>עֵצִים לַמַּעֲרָכָה</b>. למערכת האש שעל המזבח, והיחיד יכול להביאם נדבה (ראה הלכות מעשה הקרבנות יד,א).
<b>לַלְּבֹנָה</b>. אחת מסממני הקטורת, ואף היא באה בנדבה וקרבה על המזבח (שם).
<b>לְמִי שֶׁהִתְנַדֵּב זָהָב לַכַּפֹּרֶת</b>. לצורך שיפוץ הכפורת או לחיפוי קודש הקדשים (פה"מ שקלים ו,ה, וראה תוספתא שם ג,ו).
<b>וְהוֹתִיר מִן הַמָּעוֹת</b>. נשאר לו עודף לאחר קניית הבהמה.
<b>קִנֵּי זָבִים וְזָבוֹת וְיוֹלְדוֹת</b>. ה'קן' שצריכים להביא לכפרתם.
<b>קָרְבְּנוֹת נָזִיר</b>. שמתחייב בהם הנזיר כשנטמא בימי נזירותו או שמביא בסיום ימי נזירותו.
<b>אֲשַׁם מְצֹרָע</b>. קרבן שמביא המצורע בטהרתו.
<h3> ג</h3>
<b>וּתְנַאי בֵּית דִּין הוּא עַל כָּל הַמּוֹתָרוֹת שֶׁיִּקְרְבוּ עוֹלַת בְּהֵמָה</b>. למרות שהקדיש את המעות לשם קרבן אחר.
<b>שֶׁכָּל הַמָּעוֹת הַנִּמְצָאוֹת בְּשֵׁשׁ הַתֵּבוֹת הָאַחֲרוֹנוֹת</b>. שהן מעות שנותרו מהקרבנות השונים.
<b>וְעוֹרוֹתֵיהֶן לַכֹּהֲנִים כִּשְׁאָר כָּל הָעוֹרוֹת</b>. שעורות קדשי קדשים שייכים לכהנים (הלכות מעשה הקרבנות ה,יט).
<h3> ד</h3>
<b>וְיֵשׁ לָהֶן לְצָרֵף אוֹתָן בְּדִינָרֵי זָהָב מִפְּנֵי מַשּׂוֹי הַדֶּרֶךְ</b>. רשאים להמיר את חצאי השקלים במטבעות גדולים יותר כדי שלא יכבידו עליהם המטבעות הקטנים בדרך לירושלים.
<b>תֵּשַׁע סְאִין</b>. כ־64 ליטרים.
<b>וְזֶה שֶׁבְּתוֹךְ הַקֻּפּוֹת הוּא הַנִּקְרָא תְּרוּמַת הַלִּשְׁכָּה</b>. שאת הכסף שבתוך הקופות היו מפרישים לקופות קטנות ('תורמים את הלשכה') לצורך קניית הקרבנות, כמבואר בהלכה הסמוכה.
<h3> ה</h3>
<b>בִּשְׁלֹשָׁה פְּרָקִים בַּשָּׁנָה תּוֹרְמִין אֶת הַלִּשְׁכָּה</b>. טעם הדבר יתבאר לקמן ה"ח.
<b>תּוֹרְמִין אֶת הַלִּשְׁכָּה</b>. מפרישים כסף מן הקופות הגדולות ונותנים בקופות קטנות יותר שמהן נוטלים את הכסף להשתמש בו.
<b>וּבְרֹאשׁ חֹדֶשׁ תִּשְׁרֵי קֹדֶם יוֹם טוֹב</b>. של ראש השנה, שהוא עשרים ותשעה באלול.
<b>עֲצֶרֶת</b>. חג השבועות.
<b>לְהִסְתַּפֵּק מֵהֶן</b>. להשתמש בהן לקניית קרבנות וכיוצא בזה.
<h3> ו</h3>
<b>וּבְרֹאשׁ חֹדֶשׁ נִיסָן תּוֹרְמִין מִתְּרוּמָה חֲדָשָׁה</b>. מהשקלים החדשים, ולא מהשקלים שהובאו בשנה שעברה.
<h3> ז</h3>
<b>וְתוֹרֵם רִאשׁוֹנָה מֵהַקֻּפָּה הָאַחַת הַגְּדוֹלָה וכו'</b>. כאן מפורט סדר מילוי הקופות הקטנות מהגדולות בכל אחד מן הפרקים.
<b>עַד שֶׁנִּמְצָא תּוֹרֵם רִאשׁוֹנָה וּשְׁנִיָּה וּשְׁלִישִׁית הַקְּטַנּוֹת מִכָּל אַחַת וְאַחַת מִן הַגְּדוֹלוֹת</b>. מכל קופה גדולה מילאו כל אחת מהקופות הקטנות, כדי שמכל קופה גדולה ייתרמו השקלים על כל עם ישראל, שהרי תורמים כל אחת מהקופות הקטנות לשם חלק מסוים מעם ישראל כדלקמן ה"ח (ראה פה"מ שקלים ג,ד).
<h3> ח</h3>
<b>כְּשֶׁהוּא תּוֹרֵם שָׁלֹשׁ קֻפּוֹת אֵלּוּ</b>. כשממלא את הקופות הקטנות מהקופות הגדולות.
<b>תּוֹרֵם אֶת הָרִאשׁוֹנָה</b>. הקופה הקטנה שכתוב עליה אל"ף.
<b>לְשֵׁם הַכְּרַכִּין הַמֻּקָּפִין לָהּ</b>. הערים המקיפות את ארץ ישראל בסמוך לה.
<b>וּלְשֵׁם כָּל יִשְׂרָאֵל</b>. לשם כל ישראל הנמצאים בכרכים אלו. וכן בקופה השלישית 'ולשם שאר כל ישראל', כוונתו לשאר כל ישראל הנמצאים בכל המדינות הללו, לפי שכל קופה נתרמת על חלק מישראל (פה"מ שקלים ג,ד). ואפשר שפירושו שכשתורם את הקופה השנייה כולל גם את בני ארץ ישראל שתרם עליהם בקופה הראשונה, ובקופה השלישית כולל את שאר ישראל שתרם עליהם בשתי הקופות הראשונות.
<h3> ט</h3>
<b>עַל הַגָּבוּי שֶׁיֵּשׁ בַּלִּשְׁכָּה</b>. על אף שלא הוכנס לשלוש הקופות הגדולות ('שיירי הלשכה').
<b>וְעַל הַגָּבוּי שֶׁעֲדַיִן לֹא הִגִּיעַ לַלִּשְׁכָּה</b>. השקלים מהמדינות הרחוקות הנמצאים בדרך.
<b>וְעַל הֶעָתִיד לִגָּבוֹת</b>. מאותם שעדיין לא נתנו את שקליהם.
<b>כַּפָּרָה עַל כָּל יִשְׂרָאֵל</b>. שלכולם יהיה חלק בקרבנות ציבור שאותם קונים ממעות אלו.
<h3> י</h3>
<b>בְּבֶגֶד שֶׁאֶפְשָׁר לְהַחְבּוֹת בּוֹ כֶּסֶף</b>. כגון בגד שיש לו תפירה או כיס.
<b>בִּתְפִלָּה</b>. תפילין.
<b>בְּקָמִיעַ</b>. קלף שכותבים עליו סגולות ומחופה בעור, ובכל אלו ניתן להחביא כסף.
<b>נִבְהָל לַהוֹן</b>. אוהב ורודף ממון.
<h2>פרק ג</h2>
<h3> א</h3>
<b>חֲצָיֵי הַשְּׁקָלִים הַכֹּל צְרִיכִין לָהֶם</b>. שהרי צריך לתת חצי שקל במטבע אחד (ראה לעיל א,א).
<b>לְפִיכָךְ כְּשֶׁהָיָה אָדָם הוֹלֵךְ אֵצֶל הַשֻּׁלְחָנִי וכו'</b>. משום שמטבע חצי השקל מבוקש בתקופה זו, הפורט שקל לשני חצאים על מנת להשתמש בהם לצרכיו משלם לשולחני עמלה על החלפתו.
<b>לְפִיכָךְ שְׁנַיִם שֶׁנָּתְנוּ שֶׁקֶל וכו'</b>. לפיכך שניים שנתנו שקל שלם צריכים לשלם עמלה זו להקדש (פה"מ שקלים א,ו).
<h3> ב</h3>
<b>וְנָתַן הַחַיָּב עַל יַד הַפָּטוּר</b>. עבור הפטור.
<b>פָּטוּר מִן הַקּוֹלְבּוֹן</b>. שהרי מחצית השקל שנתן עבורם היא ממידת חסידות ולפיכך פטרו אותו מן הקולבון (פה"מ שקלים א,ו).
<b>הַכֹּהֲנִים פְּטוּרִין מִן הַקּוֹלְבּוֹן</b>. כשם שאין ממשכנים אותם על השקלים מפני דרכי שלום (לעיל א,י), כך פטרו אותם מהקולבון.
<h3> ג</h3>
<b>כְּשֶׁתִּמְצָא יָדָם</b>. כשיהיה ביכולתם להשיב.
<h3> ד</h3>
<b>פְּטוּרִים מִן הַקּוֹלְבּוֹן</b>. מכיוון שהמטבע  יוצא מכיס אחד של ממון השותפות, הרי שאינו מהווה צירוף של שני חצאים נפרדים, ולכן אינם חייבים בקולבון (פה"מ שקלים א,ו).
<b>בַּמֶּה דְּבָרִים אֲמוּרִים</b>. שהשותפים פטורים.
<b>וְנִשְׁתַּנָּה עֵין הַמָּעוֹת</b>. המעות המקוריות שכל אחד הביא לשותפות אינן נמצאות, ולכן המעות שלפנינו מוגדרות כממון של שותפות וככיס אחד.
<b>אֲבָל אִם הֵבִיא זֶה מְעוֹתָיו וְזֶה מְעוֹתָיו וְעֵרְבוּם וַעֲדַיִן לֹא נִשְׁתַּנּוּ הַמָּעוֹת וכו'</b>. במקרה זה נחשבות המעות כממון של כמה יחידים שנמצא במקום אחד (ראה הלכות שלוחין ושותפין ד,ג), ודינו כשניים שנתנו שקל על שניהם (לעיל ה"א).
<b>וּלְאַחַר זְמַן חָלְקוּ וְחָזְרוּ וְנִשְׁתַּתְּפוּ חַיָּבִים בַּקּוֹלְבּוֹן</b>. משום שעדיין לא נשאו ונתנו במעות השותפות החדשה, ולא נשתנו מעות אלו.
<h3> ו</h3>
<b>לַהֶקְדֵּשׁ</b>. למקדש לצורך מחצית השקל.
<b>חַיָּב שְׁנֵי קוֹלְבּוֹנוֹת</b>. קולבון אחד משום שהביא שקל שלם ועליו לשלם עמלת חליפין ככל המביא שקל שלם, וקולבון אחד עבור חצי השקל שקיבל מן ההקדש.
<h3> ז</h3>
<b>בִּזְמַן שֶׁהָיוּ נוֹתְנִין בְּמַחֲצִית הַשֶּׁקֶל שְׁנֵי דִּינָרִין</b>. ראה לעיל א,ב-ג.
<b>שֶׁהוּא אֶחָד מִשְּׁנֵים עָשָׂר בְּדִינָר</b>. שבדינר יש שש מעות, ונמצא שהקולבון הוא חלק אחד מעשרים וארבע ממחצית השקל.
<b>וּמֵעוֹלָם לֹא נִתַּן הַקּוֹלְבּוֹן פָּחוֹת מִזֶּה</b>. ששיעור שני דינרים הוא השיעור המינימלי הנהוג לנתינת מחצית השקל.
<b>אֵינָן כַּשְּׁקָלִים</b>. ואינם ניתנים לתרומת הלשכה כפי שנעשה בשקלים (לעיל ב,ד).
<b>אֶלָּא מַנִּיחִין אוֹתָן הַשֻּׁלְחָנִיִּים בִּפְנֵי עַצְמָן</b>. בנפרד מהשקלים.
<b>עַד שֶׁיִּסְתַּפֵּק מֵהֶן הַהֶקְדֵּשׁ</b>. שישתמשו בו הגזברים כפי הצורך המזדמן לצורכי ההקדש.
<h3> ח</h3>
<b>חַיָּב בְּאַחֲרָיוּתוֹ</b>. ועליו לשלם בשנית.
<b>עַד שֶׁיִּמְסְרֶנּוּ לַגִּזְבָּר</b>. שמהרגע שעבר לרשות ההקדש, אינו באחריות הנותן.
<b>אִם שׁוֹמֵר חִנָּם הוּא וכו'</b>. אם לא קיבל שכר עבור השמירה הרי הוא שומר חינם שפטור מאחריות במקרה של גנבה ואבדה אך צריך להישבע לבני העיר ששמר כראוי (הלכות שכירות א,ב, הלכות שאלה ופיקדון ד,א).
<b>וְהֵן חוֹזְרִין וְנוֹתְנִין שִׁקְלֵיהֶן פַּעַם שְׁנִיָּה</b>. שהיה עליהם לשלוח את הכסף ביד שומר שכר, ומכיוון שלא עשו זאת הרי הם כאילו איבדו את הממון בעצמם (עפ"י פה"מ שקלים ב,א).
<b>הוֹאִיל וְאָנוּ מְשַׁלְּמִין אֵין רְצוֹנֵנוּ שֶׁיִּשָּׁבַע הַשָּׁלִיחַ שֶׁהוּא נֶאֱמָן לָנוּ</b>. שהרי שומר חינם רשאי לשלם את הפיקדון שאבד ממנו ואז נפטר מן השבועה (הלכות שאלה ופיקדון ו,א), ורוצים הם לפטור אותו משבועה משום שהם משלמים.
<b>תַּקָּנַת חֲכָמִים הִיא שֶׁאֵין הֶקְדֵּשׁ יוֹצֵא בְּלֹא שְׁבוּעָה</b>. כדי שלא יבואו לזלזל בכספי ההקדש (ראה גם הלכות שכירות ב,ב, הלכות טוען ונטען ה,א).
<b>וְאֵין עוֹלִין לָהֶן לְשָׁנָה אַחֶרֶת</b>. לחובת מחצית השקל של שנה הבאה.
<h3> ט</h3>
<b>בְּיַד שׁוֹמֵר שָׂכָר</b>. השומר פיקדון של חברו בתשלום חייב בגנבה ואבדה, ואם היה הדבר באונס נשבע למפקיד שאבד ממנו באונס ופטור מלשלם (הלכות שכירות א,ב).
<b>אַחַר שֶׁנִּתְרְמָה הַתְּרוּמָה</b>. התרומה הראשונה שנתרמת בראש חודש ניסן.
<b>שֶׁהַתּוֹרֵם תּוֹרֵם עַל הַגָּבוּי וְעַל הֶעָתִיד לִגָּבוֹת</b>. כדלעיל ב,ח, וממילא נחשבות מעות אלו כמעות שהגיעו לרשות ההקדש ואין אחריות הציבור עליהן.
<h3> י</h3>
<b>עַל יָדוֹ</b>. בשבילו.
<b>עַל יְדֵי עַצְמוֹ</b>. בשביל עצמו, ולא בשביל חברו המשלח.
<b>כְּדֵי שֶׁלֹּא יְמַשְׁכְּנוּ אוֹתוֹ</b>. שהרי מי שאינו נותן מחצית השקל ממשכנים אותו (לעיל א,ט).
<b>אִם נִתְרְמָה הַתְּרוּמָה</b>. לפני שנתן את השקל להקדש.
<b>מָעַל הַשּׁוֹקֵל</b>. ועליו לשלם קרן וחומש להקדש ולהקריב אשם מעילות (ראה הלכות מעילה א,ג), מלבד חובתו לחברו.
<b>וְנִמְצָא זֶה הִצִּיל עַצְמוֹ בְּמָמוֹן הַהֶקְדֵּשׁ</b>. המעילה כאן איננה משום שקיים את מצוות מחצית השקל ממעות הקדש, שהרי מצוות לא להנאה ניתנו, אלא משום שבנתינה זו הציל את עצמו מהמשכון (פה"מ שקלים ב,ב).
<b>וְאִם לֹא נִתְרְמָה הַתְּרוּמָה לֹא מָעַל</b>. שקודם תרומת הלשכה הכסף עדיין לא נחשב ברשות ההקדש (ראה גם הלכות מעילה ו,יג).
<b>יָצָא</b>. משום שקנה את הגנבה או הגזלה בעקבות ייאוש הבעלים ושינוי הרשות של החפץ.
<b>וְהוּא חַיָּב לְשַׁלֵּם לַבְּעָלִים שְׁנַיִם</b>. במקרה שגנב והעידו עדים על כך             (הלכות גנבה א,ד).
<b>אוֹ לְהוֹסִיף חֹמֶשׁ</b>. במקרה שגזל ונשבע לשקר ולאחר מכן הודה בדבר, שמשלם קרן וחומש (הלכות גזלה ז,א).
<h3> יא</h3>
<b>מִן הַהֶקְדֵּשׁ</b>. מכסף שהוקדש לבדק הבית.
<b>כְּשֶׁיִּסְתַּפְּקוּ מִמֶּנָּה</b>. כשיקנו בהמה מכספי התרומה ויקריבוה (ראה הלכות מעילה ו,יב).
<b>מִמְּעוֹת מַעֲשֵׂר שֵׁנִי</b>. כסף פדיון מעשר שני שקונים בו אוכל בירושלים ואוכלים שם (ראה הלכות מעשר שני ב,א-ב).
<b>יֹאכַל כְּנֶגְדּוֹ בִּירוּשָׁלַיִם</b>. יקנה פירות בשווי מעות אלו כדי לאכלם בירושלים (השווה שם ז,יז).
<b>מִדְּמֵי שְׁבִיעִית</b>. כסף מכירת פירות שביעית, שקונה ממנו מאכל ואוכלו בקדושת שביעית (הלכות שמיטה ויובל ו,ו-ז).
<b>יֹאכַל כְּנֶגְדּוֹ בִּקְדֻשַּׁת שְׁבִיעִית</b>. ראה גם שם ו,י.
<b>הָיָה שֶׁל עִיר הַנִּדַּחַת</b>. עיר שהודחו רוב תושביה לעבוד עבודה זרה, ושורפים אותה ואת כל הנכסים שבה באש (הלכות עבודה זרה ד,ו).
<b>לֹא עָשָׂה כְּלוּם</b>. מכיוון שממון זה מיועד לשרפה ואסור בהנאה, נחשב שלא נתן כלום.
<h3> יב</h3>
<b>הַמַּפְרִישׁ שִׁקְלוֹ</b>. ייחד מטבע למחצית השקל ועדיין לא נתנו.
<b>לֹא קָדַשׁ</b>. ומותר בשימוש לצורכי חולין, משום שהקדש טעות אינו הקדש (הלכות ערכין וחרמין ו,לד).
<b>הָאַחֲרוֹן לֹא קָדַשׁ</b>. שהשקל האחרון ניתן בטעות.
<b>וְהַשֵּׁנִי מוֹתַר שְׁקָלִים</b>. ומותר להשתמש בו לחולין, כבהלכה הבאה.
<b>הִפְרִישׁ שִׁקְלוֹ וּמֵת</b>. קודם שנתנו.
<b>יִפֹּל לִנְדָבָה</b>. ויקריבו ממנו עולות בהמה (לעיל ב,ג).
<h3> יג</h3>
<b>הַלּוֹקֵחַ מָעוֹת בְּיָדוֹ וְאָמַר אֵלּוּ לְשִׁקְלִי</b>. הפרישן לנתינת מחצית השקל, ונמצאו יותר משיעור מחצית השקל.
<b>כִּיס</b>. ארנק.
<b>שֶׁמּוֹתַר הַשְּׁקָלִים חֻלִּין</b>. שהחיוב הוא לתת מחצית השקל בלבד ולא יותר מכך, ולפיכך לא חלה קדושת מחצית השקל על המעות הנוספות.
<h3> יד</h3>
<b>בֵּין תֵּבָה שֶׁל שְׁקָלִים לְתֵבָה שֶׁל נְדָבָה</b>. לפירוט התיבות ראה לעיל ב,ה.
<b>מִפְּנֵי שֶׁהַנְּדָבָה כֻּלָּהּ עוֹלוֹת לָאִשִּׁים</b>. שממעות הנדבה לוקחים קרבנות עולה שכולה כליל. ומשום שקדושת העולה חמורה, המעות המסופקות יפלו לנדבה.
<b>וְהַשְּׁקָלִים מִסְתַּפְּקִין מֵהֶן לְעוֹלוֹת וְלִדְבָרִים אֲחֵרִים</b>. שאינם קרבן עולה, או שכלל אינם עולים למזבח (ראה לקמן ד,א).
<h3> טו</h3>
<b>אִם בֵּין עֵצִים לִלְבֹנָה נִמְצְאוּ יִפְּלוּ לַלְּבֹנָה</b>. שהלבונה היא קרבן ואילו העצים רק סיוע להקרבת הקרבנות, ולכן הלבונה חמורה יותר.
<b>בֵּין קִנִּים לְגוֹזְלֵי עוֹלָה יִפְּלוּ לְגוֹזְלֵי עוֹלָה</b>. שקדושת גוזלי העולה שכולה כליל חמורה יותר מהקנים, שחלקם לעולה וחלקם לחטאת.
<b>הוֹלְכִין אַחַר הַקָּרוֹב בְּכֻלָּן</b>. אחר התיבה הקרובה ביותר למעות.
<b>וְכָל הַמָּעוֹת הַנִּמְצָאוֹת בְּהַר הַבַּיִת חֻלִּין</b>. ואין חוששים שהן מעות של הקדש.
<b>שֶׁאֵין הַגִּזְבָּר מוֹצִיא מָעוֹת מִתְּרוּמַת הַלִּשְׁכָּה עַד שֶׁהוּא מְחַלְּלָן עַל הַבְּהֵמוֹת שֶׁלּוֹקֵחַ לַקָּרְבָּנוֹת</b>. הגזבר נוטל מעות של חולין וקונה מהן בהמות, ולאחר מכן מעביר את הקדושה מהמעות אל הבהמות (חילול) ומוציא מעות אלו לחולין, ולכן אין לחשוש שמדובר במעות של הקדש.
<h2>פרק ד</h2>
<h3> א</h3>
<b>תְּרוּמַת הַלִּשְׁכָּה</b>. כסף מחצית השקל שהופרש לתוך הקופות (ראה לעיל ב,ד-ו).
<b>תְּמִידִין שֶׁל כָּל יוֹם</b>. תמיד של שחר ושל בין הערביים שמצווה להקריבם בכל יום.
<b>וְהַמּוּסָפִין</b>. קרבנות הקרבים בנוסף על התמידים בשבת בראשי חודשים ובמועדים.
<b>וְנִסְכֵּיהֶן</b>. סולת, שמן ויין הבאים עם הקרבנות.
<b>וְהַמֶּלַח שֶׁמּוֹלְחִים בּוֹ כָּל הַקָּרְבָּנוֹת</b>. שמצווה למלוח כל קרבן קודם העלאתו למזבח (הלכות איסורי מזבח ה,יא).
<b>וְכֵן הָעֵצִים אִם לֹא הֵבִיאוּ עֵצִים</b>. שהיו ימים קבועים למשפחות מסוימות להביא עצים למערכה שעל המזבח (הלכות כלי המקדש ו,ט), וכן היחיד יכול להתנדב עצים למערכה (הלכות מעשה הקרבנות יד,א), וכשלא הביאו עצים ולא מצאו עצים אחרים, היה צורך לקנותם.
<b>וְהַקְּטֹרֶת וּשְׂכַר עוֹשֶׂיהָ</b>. שעשיית הקטורת היא דבר מורכב הידוע ליחידים בלבד (הלכות כלי המקדש ב,ב), והם היו מקבלים שכר עבודתם מן המקדש.
<b>וְלֶחֶם הַפָּנִים</b>. שתים עשרה חלות שמצווה לסדרן על השולחן במקדש בכל שבת.
<b>וְהָעֹמֶר</b>. הקרב בשישה עשר בניסן (הלכות תמידין ומוספין ז,ג).
<b>וּשְׁתֵּי הַלֶּחֶם</b>. הקרבים בחג השבועות (שם ח,א).
<b>וּפָרָה אֲדֻמָּה</b>. שאפרה משמש לטהרת טומאת מת.
<b>וְשָׂעִיר הַמִּשְׁתַּלֵּחַ וְלָשׁוֹן שֶׁל זְהוֹרִית שֶׁקּוֹשְׁרִים בֵּין קַרְנָיו</b>. שעיר המשתלח לעזאזל ביום הכיפורים וקושרים חתיכת צמר צבועה באדום בין קרניו (הלכות עבודת יום הכיפורים ג,ד).
<h3> ב</h3>
<b>פַּר הֶעְלֵם דָּבָר שֶׁל צִבּוּר וּשְׂעִירֵי עֲבוֹדָה זָרָה</b>. כששגגו בית דין והורו טעות במצווה מן המצוות מביא כל שבט פר, ואם שגגו והורו היתר בעבודה זרה מביא כל שבט שעיר (הלכות מעשה הקרבנות א,ה, הלכות שגגות יב,א).
<b>בַּתְּחִלָּה גּוֹבִין לָהֶן</b>. מקיימים גבייה מיוחדת בשבילם ואין משתמשים בתרומת הלשכה.
<b>פָּרוֹכוֹת שֶׁל הֵיכַל תַּחַת בִּנְיָן עֲשׂוּיוֹת</b>. הפרוכות שהבדילו בין ההיכל לקודש הקדשים ושימשו כחלק ממחיצות הבניין (ראה הלכות בית הבחירה ד,ב), ולכן משתמשים לצורכן במעות שהוקדשו לצורך תיקון בית המקדש.
<b>פָּרוֹכוֹת שֶׁל שְׁעָרִים</b>. פרוכות שהיו תלויות בשערי העזרה ועל פתח ההיכל והאולם (הלכות כלי המקדש ז,יז).
<b>מִמּוֹתַר הַנְּסָכִים</b>. רווחים של ההקדש כתוצאה מהפרשי מחירים בקניית נסכים ובמכירתם.
<b>וּבְהִלְכוֹת כְּלֵי הַמִּקְדָּשׁ וְהָעוֹבְדִים בּוֹ יִתְבָּאֵר מַה הוּא מוֹתַר הַנְּסָכִים</b>. שם ז,יג.
<h3> ג</h3>
<b>הַנִּמְצָאוֹת בִּירוּשָׁלַיִם אוֹ חוּצָה לָהּ בְּקֵרוּב מִמֶּנָּה הַבָּאוֹת עוֹלוֹת</b>. שנמצאו בירושלים או בסביבתה ללא בעלים, ומשום שחוששים שהוקדשו למזבח צריך להביא בדמיהן עולות.
<b>כְּמוֹ שֶׁיִּתְבָּאֵר בִּפְסוּלֵי הַמֻּקְדָּשִׁין</b>. ו,יח.
<b>וְכֵן גּוֹי שֶׁשָּׁלַח עוֹלָתוֹ מִמְּדִינָה אַחֶרֶת וְלֹא שָׁלַח עִמָּהּ דְּמֵי נְסָכִים</b>. למרות שהגוי המנדב עולה אינו מביא עמה נסכים, אם הביא דמי נסכים קונים אותם מדמים אלו. ואם לא שלח עמה דמים יקרבו נסכיה מתרומת הלשכה (עפ"י מער"ק ואבן האזל מעשה הקרבנות ג,ה).
<h3> ד</h3>
<b>גֵּר שֶׁמֵּת וְהִנִּיחַ זְבָחִים</b>. משום שלגר אין יורשים, אבל אם יש לו יורשים או ישראל שמת והניח זבחים, יבואו הנסכים מנכסי יורשיו.
<b>אִם יֵשׁ לוֹ נְסָכִים</b>. שהפריש נסכים בחייו לצורך הקרבן.
<b>וְלֹא מִנּוּ אַחֵר תַּחְתָּיו</b>. אבל אם מינו אחר תחתיו, הכהן האחר מחויב בחביתין (ראה הלכות תמידין ומוספין ג,כ–כב).
<b>הַחֲבִתִּין</b>. מנחה שמקריב הכהן הגדול בכל יום (ראה שם ג,יח).
<b>מְבַקְּרֵי מוּמִין שֶׁבִּירוּשָׁלַיִם</b>. הבודקים את הקרבנות ממום.
<b>וְהַמְלַמְּדִין לָהֶן הִלְכוֹת קְמִיצָה</b>. כיצד לקמוץ את המנחה (ראה הלכות מעשה הקרבנות יג,יג).
<b>וְנָשִׁים הַמְגַדְּלוֹת בְּנֵיהֶן לְפָרָה אֲדֻמָּה</b>. נשים ששמרו את בניהן שלא ייטמאו טומאת מת לעולם כדי שיוכלו להזות על הכהן השורף את הפרה (ראה הלכות פרה ב,ז).
<b>שֶׁיִּפְסְקוּ</b>. שיקבעו.
<h3> ה</h3>
<b>בִּשְׁנַת שְׁמִטָּה שֶׁהִיא הֶפְקֵר</b>. התבואה הגדלה בשנה השביעית מוגדרת הפקר משום שהיא מותרת באכילה לכל אדם. ומשום כך יש צורך לשמור על התבואה החדשה להבאת העומר ושתי הלחם.
<b>הַסְּפִיחִים</b>. תבואה הגדלה מעצמה בשנת השמיטה (הלכות שמיטה ויובל ד,א).
<b>הָעֹמֶר וּשְׁתֵּי הַלֶּחֶם שֶׁאֵינָן בָּאִין אֶלָּא מִן הֶחָדָשׁ</b>. שקרבן העומר הקרב בשישה עשר בניסן, ושתי הלחם הקרבים בשבועות, חובה להביאם מתבואה חדשה בלבד (הלכות איסורי מזבח ו,טו).
<h3> ו</h3>
<b>בַּעֲלֵי זְרוֹעַ</b>. אנשים אלימים.
<b>כְּדֵי שֶׁיִּפְרְשׁוּ הַכֹּל מֵאוֹתוֹ הַמָּקוֹם שֶׁאֵלּוּ שׁוֹמְרִין אוֹתוֹ</b>. שעל ידי נטילת השכר יתפרסם הדבר ויימנעו אחרים מלקחתם.
<h3> ז</h3>
<b>מַגִּיהֵי סְפָרִים שֶׁבִּירוּשָׁלַיִם</b>. המגיהים של ספר התורה המדויק שהיה במקדש שממנו מגיהים ומתקנים את ספרי התורה האחרים (פירוש רבנו משולם לירושלמי שקלים ד,ב, וראה משנה מועד קטן ג,ד). ויש שפירשו שמדובר בספר תורה שממנו היה הכהן הגדול קורא ביום הכיפורים והמלך בשעת הקהל (פירוש תלמיד רשב"ש לירושלמי שם). ויש מפרשים שמשום שאסור לאדם להשאיר בביתו ספר לא מוגה תיקנו חכמים לשלם למגיהים מתרומת הלשכה (רש"י כתובות קו,א).
<h3> ח</h3>
<b>כֶּבֶשׁ הָיוּ בּוֹנִין מֵהַר הַבַּיִת לְהַר הַמִּשְׁחָה</b>. שביל מוגבה, כעין גשר, שהוביל מן המקדש להר הזיתים שהלכו עליו העוסקים בשרפת הפרה כדי שלא ייטמאו (ראה הלכות פרה ג,א).
<b>שֶׁמּוֹצִיאִין עָלָיו שָׂעִיר הַמִּשְׁתַּלֵּחַ</b>. שמשלחים אותו לעזאזל ביום הכיפורים, ועשו לו כבש משום שהיו הבבליים תולשים את שערו של המשלח כדי שיזדרז בהליכתו (משנה יומא ו,ד).
<b>מִשְּׁיָרֵי הַלִּשְׁכָּה</b>. השקלים היתרים על השקלים שהושמו בקופות (ראה לעיל ב,ד). [הערה: הרמב"ם בפה"מ מנקד בכל מקום שִׁירֵי.]
<b>אַמַּת הַמַּיִם שֶׁבִּירוּשָׁלַיִם</b>. תחזוקת התעלה שסיפקה מים לתושבי ירושלים.
<b>גֵּר תּוֹשָׁב</b>. גוי המתגורר בארץ ישראל וקיבל עליו לקיים שבע מצוות בני נח (ראה הלכות עבודה זרה י,ו).
<h3> ט</h3>
<b>מוֹתַר תְּרוּמַת הַלִּשְׁכָּה וְכֵן מוֹתַר שְׁיָרֵי הַלִּשְׁכָּה</b>. השקלים שנשארו משקלי שנה שעברה לאחר שכבר נתרמה התרומה החדשה בראש חודש ניסן.
<b>שֶׁתְּנַאי בֵּית דִּין הוּא עַל כָּל הַמּוֹתָרוֹת שֶׁיִּקְרְבוּ עוֹלוֹת בְּהֵמָה</b>. ראה גם לעיל ב,ג.
<b>קַיִץ הַמִּזְבֵּחַ</b>. עולות הבאות כתוספת על קרבנות החובה, ומכונות 'קיץ המזבח' על שם מיני פירות של קיץ שאוכלים אותם כקינוח סעודה (פה"מ שקלים ד,ד).
<h3> י</h3>
<b>מוֹצִיאִין אֶת הָרָאוּי לָהֶן מִקָּדְשֵׁי בֶּדֶק הַבַּיִת</b>. משתמשים במעות שהוקדשו לתיקון הבניין ולצרכיו.
<b>אֲבָל אֵין בֶּדֶק הַבַּיִת מוֹצִיא אֶת הָרָאוּי לוֹ מִקָּדְשֵׁי הַמִּזְבֵּחַ</b>. ממעות שהוקדשו לצורך הקרבת קרבנות, משום שקדושת מעות אלו חמורה יותר ומעלים בקודש ולא מורידים.
<h3> יא</h3>
<b>וְאִם לֹא בָּאָה הַחֲדָשָׁה</b>. לא הגיעו חצאי השקלים של התרומה החדשה.
<b>פּוֹדִין אוֹתָן וְיוֹצְאִין לְחֻלִּין</b>. מוכרים בהמות אלו, וקדושתן עוברת למעות והבהמות נחשבות חולין.
<b>אַף עַל פִּי שֶׁהֵן תְּמִימִין</b>. למרות שבדרך כלל פודים קדשים רק אם נפל בהם מום (ראה הלכות ערכין וחרמין ה,יא), במקרה זה תנאי בית דין הוא שאף ללא מום יצאו לחולין על ידי מכירה.
<b>שֶׁמְּקַיְּצִין בָּהּ אֶת הַמִּזְבֵּחַ</b>. שקונים בדמים אלו בהמות ומקריבים מהן עולות כדלעיל ה"ט.
<h3> יב</h3>
<b>בְּמוֹתַר הַקְּטֹרֶת</b>. שהקטורת גם היא נלקחת ממעות תרומת הלשכה (לעיל ה"א), ומה שנשאר ממנה קדוש.
<b>מִשֶּׁיַּגִּיעַ רֹאשׁ חֹדֶשׁ נִיסָן</b>. וצריך לקנות קטורת מתרומה חדשה.
<b>מְחַלְּלִין אוֹתוֹ עַל שְׂכַר הָאֻמָּנִין וכו'</b>. מפרישים מתרומת הלשכה מעות ומייעדים אותן לאומנים עושי הקטורת, ובכך יוצאות מעות אלו לחולין (פה"מ שקלים ד,ה). לאחר מכן מחללים את קדושת מותר הקטורת על המעות וקונים מהן עולות ל'קיץ המזבח'. את הקטורת נותנים לאומנים בשכרם, ולאחר מכן קונים אותה מהם מכסף התרומה החדשה לצורך הקטורת של השנה החדשה (והטעם שאין נותנים את הקטורת בתחילה לאומנים בשכרם הוא לפי שאין ההקדש מתחלל על המלאכה אלא על המעות — הלכות מעילה ח,ג).
