<h1>ביאור שטיינזלץ על משנה תורה, הלכות תלמוד תורה</h1>
<h2>פרק א</h2>
<h3> א</h3>
<b>נָשִׁים וַעֲבָדִים פְּטוּרִים מִתַּלְמוּד תּוֹרָה</b>. הפטור לנשים נלמד מן הפסוק המובא כאן "ולמדתם אתם את בניכם" — למעט בנותיכם (וראה לקמן הי"ג). ועבדים פטורים מן המצוות שהנשים פטורות מהן (ראה למשל הלכות קריאת שמע ד,א ועוד), ובנוסף לכך יש איסור לאדם ללמד את עבדו תורה (הלכות עבדים ח,יח).
<b>שֶׁכָּל הַחַיָּב לִלְמֹד חַיָּב לְלַמֵּד</b>. ולפיכך מי שאינו חייב ללמוד אינו חייב ללמד.
<h3> ב</h3>
<b>בֶּן בְּנוֹ</b>. נכדו.
<b>מִפִּי הַשְּׁמוּעָה</b>. מסורת חכמים בפרשנות הפסוקים.
<b>וַיֵּצְאוּ בְנֵי הַנְּבִיאִים</b>. ושם מדובר על תלמידי הנביאים ולא על בנים ממש, ומכאן שהתלמידים אף הם עשויים להיקרא 'בנים'.
<b>לָמָּה נִצְטַוָּה עַל בְּנוֹ וּבֶן בְּנוֹ</b>. מדוע נצטווה עליהם באופן מיוחד, והרי חייב ללמד את כל התלמידים.
<b>לְהַקְדִּים בְּנוֹ לְבֶן בְּנוֹ</b>. לתת עדיפות לבניו על פני נכדיו, ולאלו על פני אחרים.
<h3> ג</h3>
<b>וְחַיָּב לִשְׂכֹּר מְלַמֵּד לִבְנוֹ</b>. לא רק שמחויב ללמד את בנו בעצמו, אלא אף מחויב לשלם כסף בכדי ללמדו (וראה לקמן ה"ז).
<b>וְאֵינוֹ חַיָּב לְלַמֵּד בֶּן חֲבֵרוֹ אֶלָּא בְּחִנָּם</b>. שאינו מחויב להוציא כסף עבורו.
<b>חַיָּב לְלַמֵּד אֶת עַצְמוֹ כְּשֶׁיַּכִּיר</b>. כשיגיע להכרה שחייב בלימוד.
<b>וּלְמַדְתֶּם אֹתָם וּשְׁמַרְתֶּם לַעֲשֹׂתָם</b>. צריך ללמוד תורה בכדי לשמור ולעשות את מצוותיה, וכפי שיתפרש לקמן.
<b>שֶׁהַתַּלְמוּד קוֹדֵם לַמַּעֲשֶׂה</b>. חשוב ממנו (וראה לקמן ג,ג).
<b>שֶׁהַתַּלְמוּד מֵבִיא לִידֵי מַעֲשֶׂה</b>. שרק אם יקדם לימוד למעשי המצוות, ידע מה עליו לעשות וכיצד לעשות את המצוות.
<b>וְאֵין הַמַּעֲשֶׂה מֵבִיא לִידֵי תַּלְמוּד</b>. שאין תלמוד התורה תוצאתן של המצוות.
<h3> ד</h3>
<b>הוּא קוֹדֵם לִבְנוֹ</b>. אם אין להם די אמצעים שילמדו שניהם, משום שמצוות עצמו קודמת למצוותו כלפי אחרים (וראה לעיל ה"א).
<b>נָבוֹן וּמַשְׂכִּיל מַה שֶּׁיִּלְמַד יוֹתֵר מִמֶּנּוּ</b>. שהבן מוצלח בלימודו יותר מן האב.
<b>לֹא יִבָּטֵל הוּא</b>. אלא ילמד כמה שהוא יכול.
<h3> ה</h3>
<b>אֵין דַּעְתּוֹ פְּנוּיָה לִלְמֹד</b>. שמעת שנושא אישה דעתו נתונה לעיסוק בפרנסת הבית (הלכות אישות טו,ב).
<b>וְאִם הָיָה יִצְרוֹ מִתְגַּבֵּר עָלָיו וכו'</b>. בהרהורי תאווה, והדבר מקשה על הלימוד (ראה שם טו,ג).
<h3> ו</h3>
<b>מֵאֵימָתַי מַתְחִיל אָבִיו לְלַמְּדוֹ תּוֹרָה</b>. את הבן הקטן.
<b>מִשֶּׁיַּתְחִיל לְדַבֵּר מְלַמְּדוֹ תּוֹרָה צִוָּה לָנוּ מֹשֶׁה וכו'</b>. כדי להשריש בלבו אמונה בחשיבות התורה ובאחדות ה'.
<b>לְפִי בֻּרְיוֹ</b>. לפי מצבו הבריאותי של הילד, שאם הוא חלוש יש להמתין עד שיגדל יותר (ראה לקמן ב,ב).
<h3> ז</h3>
<b>תּוֹרָה שֶׁבִּכְתָב כֻּלָּהּ</b>. כל ספרי התנ"ך.
<b>רְאֵה לִמַּדְתִּי אֶתְכֶם וכו'</b>. אלו דברי משה לישראל על כך שלימדם את התורה כמו שה' לימד אותו.
<b>בְּחִנָּם</b>. בלא תשלום שכר.
<b>יִלְמֹד בְּשָׂכָר וכו'</b>. שצריך לשלם שכר במקרה כזה.
<b>יָכוֹל יְלַמֵּד לַאֲחֵרִים בְּשָׂכָר</b>. האם מותר לו ללמד בשכר, אם הוא עצמו למד בשכר?
<h3> ח</h3>
<b>עָנִי הַמְחַזֵּר עַל הַפְּתָחִים</b>. קבצן.
<b>בַּעַל אִשָּׁה וּבָנִים</b>. שמחויב לפרנסם (ראה לעיל ה"ה).
<b>בַּיּוֹם וּבַלַּיְלָה</b>. בכל יום ובכל לילה.
<b>וְהָגִיתָ בּוֹ יוֹמָם וָלַיְלָה</b>. ותחילתו של הפסוק: "לא ימוש ספר התורה הזה מפיך".
<h3> ט</h3>
<b>וְאַף עַל פִּי כֵן הָיוּ עוֹסְקִין בַּתּוֹרָה בַּיּוֹם וּבַלַּיְלָה</b>. שמלאכתם הקשה או מגבלתם הגופנית לא מנעו מהם לעסוק בתורה כמצווה.
<b>וְהֵם מִכְּלַל מַעְתִּיקֵי הַשְּׁמוּעָה אִישׁ מִפִּי אִישׁ מִפִּי מֹשֶׁה רַבֵּנוּ</b>. אותם החכמים נמנו בשלשלת המסורת של העברת התורה שבעל פה (ראה בהקדמה למשנה תורה).
<h3> י</h3>
<b>וּפֶן יָסוּרוּ מִלְּבָבְךָ</b>. שלא תשכחם.
<h3> יא</h3>
<b>לְשַׁלֵּשׁ</b>. לחלק לשלושה חלקים.
<b>יָבִין וְיַשְׂכִּיל אַחֲרִית דָּבָר מֵרֵאשִׁיתו</b>. ידע להסיק את תוצאות הדינים מתוך לימוד הפסוקים.
<b>וְיוֹצִיא דָּבָר מִדָּבָר וכו'</b>. בדרכי ההיקש והדימוי.
<b>וְיָדִין בַּמִּדּוֹת שֶׁהַתּוֹרָה נִדְרֶשֶׁת בָּהֶן</b>. ישתמש בדרכים השונות של מדרש הפסוקים, המקובלות מפי חז"ל.
<b>הֵיאַךְ הוּא עִקַּר הַמִּדּוֹת</b>. מהם העקרונות שעליהם בנויות המידות.
<b>וְהֵיאַךְ יוֹצִיא הָאָסוּר וְהַמֻּתָּר וְכַיּוֹצֵא בָּהֶן מִדְּבָרִים שֶׁלָּמַד מִפִּי הַשְּׁמוּעָה</b>. שיידע כיצד להסיק את ההלכה מתוך דיון במה שקיבל מרבותיו במסורת.
<h3> יב</h3>
<b>וְהָיָה עוֹסֵק בִּמְלָאכָה שָׁלֹשׁ שָׁעוֹת בַּיּוֹם וּבַתּוֹרָה תֵּשַׁע</b>. לגבי חשיבות העיסוק במלאכה לצד הלימוד, ראה לקמן ג,ט-י.
<b>וְדִבְרֵי קַבָּלָה בִּכְלַל תּוֹרָה שֶׁבִּכְתָב הֵן</b>. נביאים וכתובים, אף הם בכלל ספרים הכתובים.
<b>וּפֵרוּשָׁן בִּכְלַל תּוֹרָה שֶׁבְּעַל פֶּה</b>. פירושי המקראות, שאף הם מן הדברים המועברים במסורת.
<b>וְהָעִנְיָנוֹת הַנִּקְרָאִין פַּרְדֵּס בִּכְלַל הַתַּלְמוּד</b>. ההתבוננות במציאות ה' ובגדולתו (ראה הלכות יסודי התורה ד,יג), שאף היא עניינה ההבנה כיצד דברים נובעים ממקורם.
<b>בִּתְחִלַּת תַּלְמוּדוֹ שֶׁל אָדָם</b>. שעדיין אינו בקי בתורה שבכתב ובעל פה.
<b>בְּעִתִּים מְזֻמָּנִים</b>. זמנים קבועים.
<h3> יג</h3>
<b>אִשָּׁה שֶׁלָּמְדָה תּוֹרָה</b>. שמותרת לקיים אף את המצוות שאיננה חייבת בהן (ראה הלכות ציצית ג,ט).
<b>צִוּוּ חֲכָמִים שֶׁלֹּא יְלַמֵּד אָדָם אֶת בִּתּוֹ</b>. שאף שאם למדה יש לה שכר, אין ללמדה לכתחילה כדרך שעושים לבנים.
<b>וְהֵן מוֹצִיאִין דִּבְרֵי תּוֹרָה לְדִבְרֵי הֲבַאי</b>. עלולות להבין שלא כהוגן את דברי התורה, ולהשתמש בהם לדברי הבל.
<b>תִּפְלוּת</b>. דבר חסר ערך. ויש מפרשים: דבר מגונה.
<b>בַּתּוֹרָה שֶׁבְּעַל פֶּה</b>. שיש בה יותר מקום לחוסר הבנה ושיבוש.
<h2>פרק ב</h2>
<h3> א</h3>
<b>בְּכָל מְדִינָה וּמְדִינָה וּבְכָל פֶּלֶךְ וָפֶלֶךְ</b>. בכל עיר ובכל איזור.
<b>מַחֲרִימִין אֶת אַנְשֵׁי הָעִיר</b>. מענישים אותם בחרם (למשמעות העונש ראה לקמן פרק ז).
<b>מַחֲרִיבִין אֶת הָעִיר</b>. שאין לה זכות להתקיים.
<h3> ב</h3>
<b>לְפִי כֹּחַ הַבֵּן וּבִנְיַן גּוּפוֹ</b>. לפי יכולתו הגופנית של הילד (לעיל א,ו).
<b>וּמַכֶּה אוֹתָן הַמְלַמֵּד</b>. רשאי להכותם (וראה הלכות רוצח ה,ו).
<b>מַכַּת אוֹיֵב מוּסַר אַכְזָרִי</b>. ייסורים גדולים (על פי ירמיהו ל,יד).
<b>כְּדֵי לְחַנְּכָן לִלְמֹד בַּיּוֹם וּבַלַּיְלָה</b>. שהוא חיוב הלימוד (לעיל א,ח).
<b>בְּסוֹף הַיּוֹם</b>. שמקדימים לסיים בטרם כניסת השבת והחג.
<b>וּבְיָמִים טוֹבִים</b>. משום שמחת החג.
<b>אֵין קוֹרִין לְכַתְּחִלָּה</b>. כלומר בדבר חדש שטרם קראו בו, שהדבר פוגם במנוחת השבת.
<b>אֲבָל שׁוֹנִין לָרִאשׁוֹן</b>. חוזרים על מה שכבר למדו ביום חול.
<b>וַאֲפִלּוּ לְבִנְיַן בֵּית הַמִּקְדָּשׁ</b>. שלימוד התינוקות חשוב ממנו, שהוא מקיים את העולם (לעיל ה"א; וראה גם הלכות בית הבחירה א,יב).
<h3> ג</h3>
<b>שֶׁהוּא מַנִּיחַ אֶת הַתִּינוֹקוֹת וְיוֹצֵא</b>. ואינו משגיח על לימודם כל הזמן.
<b>עוֹשֶׂה מְלָאכָה אַחֶרֶת עִמָּהֶן</b>. תוך כדי ההוראה.
<b>מִתְרַשֵּׁל בְּתַלְמוּדָן</b>. אינו מלמדם מספיק, או מלמדם בשגיאות (ראה גם הלכות שכירות י,ז).
<b>אָרוּר עֹשֶׂה מְלֶאכֶת יי רְמִיָּה</b>. שאינו ממלא בנאמנות את שליחותו, ללמד את תורת ה'.
<b>בַּעַל יִרְאָה</b>. ירא שמים, שיהיה זהיר במלאכתו.
<b>מָהִיר לִקְרוֹת וּלְדַקְדֵּק</b>. מומחה בקריאה ובדקדוקה.
<h3> ד</h3>
<b>מִפְּנֵי אִמּוֹתֵיהֶן וכו'</b>. ונמצא מתגרה בנשים (הלכות איסורי ביאה כב,יג).
<b>מִפְּנֵי אֲבוֹתֵיהֶן</b>. ונמצאו מתייחדים עמה (שם).
<h3> ה</h3>
<b>לְמֵדִים אֵצֶל מְלַמֵּד אֶחָד</b>. זהו סך התלמידים המרבי למלמד אחד.
<b>מַעֲמִידִין לָהֶן שְׁנֵי מְלַמְּדֵי תִּינוֹקוֹת</b>. ומחלקים אותם לשתי קבוצות.
<h3> ו</h3>
<b>לִמְלַמֵּד אַחֵר שֶׁהוּא מָהִיר מִמֶּנּוּ</b>. למלמד שהוא מומחה יותר מן הראשון, שיש תועלת בכך ללימודו של התינוק.
<b>בַּמֶּה דְּבָרִים אֲמוּרִים וכו'</b>. היתר זה מוגבל למקרים שאין בהם סכנה לתינוק כתוצאה מן ההעברה.
<b>בִּנְיָן בָּרִיא</b>. מבנה חזק.
<h3> ז</h3>
<b>מָבוֹי</b>. רחוב קטן.
<b>לְהֵעָשׂוֹת מְלַמֵּד</b>. לעסוק במקצוע זה, ויבואו לביתו ילדים ויעוררו רעש ומהומה.
<b>אֲפִלּוּ אֶחָד מִבְּנֵי הֶחָצֵר</b>. שהשכנים מצויים באותה החצר עם המלמד, ומקור הרעש צמוד לבתיהם.
<b>אֵין יְכוֹלִין שְׁכֵנָיו לִמְחוֹת בְּיָדוֹ</b>. שהדבר מותר לו, כדלקמן (ראה הלכות שכנים ו,יב).
<b>אֵינוֹ יָכוֹל לִמְחוֹת בְּיָדוֹ</b>. שאינו יכול לטעון שהשני גוזל את פרנסתו (ראה שם,ח).
<b>יי חָפֵץ לְמַעַן צִדְקוֹ יַגְדִּיל תּוֹרָה וְיַאְדִּיר</b>. ה' רוצה, משום צדקתו, בהגדלת התורה ובהפצתה. וככל שיתרבו מלמדי התינוקות כך תגדל הפצת התורה.
<h2>פרק ג</h2>
<h3> א</h3>
<b>בִּשְׁלֹשָׁה כְּתָרִים</b>. שלוש מעלות מיוחדות.
<b>כֶּתֶר כְּהֻנָּה זָכָה בּוֹ אַהֲרֹן... כֶּתֶר מַלְכוּת זָכָה בּוֹ דָּוִד</b>. וכל אחד מהם הוא ירושה לזרעו בלבד (ראה הלכות כלי המקדש ד,א-ב, הלכות מלכים א,ז).
<b>מוֹרָשָׁה קְהִלַּת יַעֲקֹב</b>. שהתורה היא ירושה לכל ישראל ולא לשבט או למשפחה מסוימים (ראה הלכות מלכים ח,י).
<b>בִּי מְלָכִים יִמְלֹכוּ... בִּי שָׂרִים יָשֹׂרוּ</b>. שהמלוכה והשררה אינן תלויות אלא בחכמה, היא התורה.
<h3> ב</h3>
<b>מַמְזֵר תַּלְמִיד חֲכָמִים קוֹדֵם לְכֹהֵן גָּדוֹל עַם הָאָרֶץ</b>. אף שמבחינת הייחוס המשפחתי מעמדם מהופך (ראה גם הלכות מתנות עניים ח,יז-יח).
<b>יְקָרָה הִיא מִפְּנִינִים</b>. החכמה, היא התורה, מכובדת יותר מפנינים. והדרשה מתבססת על הכתיב 'מפניים' — לפני ולפנים (הערת הר"י קאפח בפה"מ סוף הוריות).
<b>שֶׁנִּכְנָס לִפְנַי לִפְנִים</b>. קודש הקדשים, שאליו נכנס הכהן הגדול אחת בשנה ביום הכיפורים (הלכות עבודת יום הכיפורים פרק ד).
<h3> ג</h3>
<b>שְׁקוּלָה כְּנֶגֶד תַּלְמוּד תּוֹרָה</b>. שווה בערכה לתלמוד תורה.
<b>שֶׁהַתַּלְמוּד מֵבִיא לִידֵי מַעֲשֶׂה</b>. ומשום כך כל המצוות תלויות בלימוד התורה (ראה לעיל א,ג).
<b>הַתַּלְמוּד קוֹדֵם לַמַּעֲשֶׂה בְּכָל מָקוֹם</b>. יש עדיפות ללימוד תורה על פני קיום מצוות אחרות.
<h3> ד</h3>
<b>אִם אֶפְשָׁר לַמִּצְוָה לְהֵעָשׂוֹת עַל יְדֵי אֲחֵרִים</b>. שאינם לומדים, הרי שיתקיימו שניהם — הלימוד והמצווה.
<b>וְאִם לָאו יַעֲשֶׂה הַמִּצְוָה וְיַחֲזֹר לְתוֹרָתוֹ</b>. שאם לא יקיימנה נמצא מבטל את המצווה לגמרי, ואין זה 'תלמוד שמביא לידי מעשה'.
<h3> ה</h3>
<b>תְּחִלַּת דִּינוֹ שֶׁל אָדָם</b>. כשנידון על מעשיו, לאחר חייו.
<b>אֲפִלּוּ שֶׁלֹּא לִשְׁמָהּ</b>. שלא משום אהבת ה', אלא על מנת לקבל שכר (ראה הלכות תשובה י,ד-ה).
<b>שֶׁמִּתּוֹךְ שֶׁלֹּא לִשְׁמָהּ בָּא לִשְׁמָהּ</b>. מתוך הרגל בדברי התורה, מחכים ומבין שראוי ללמדה לשמה ולא לשם תועלת אחרת (ראה גם הלכות תשובה י,ה).
<h3> ו</h3>
<b>מִי שֶׁנְּשָׂאוֹ לִבּוֹ</b>. התנדב מרצונו.
<b>כָּךְ הוּא דַּרְכָּהּ שֶׁל תּוֹרָה וכו'</b>. שיש לעמול בה אף בדוחק גופני (ראה עוד לקמן הל' ז-ח).
<b>וְהַשָּׂכָר לְפִי הַצַּעַר</b>. גודל השכר נקבע ביחס לריבוי היגיעה.
<h3> ז</h3>
<b>עַד שֶׁאֲקַבֵּץ מָמוֹן וְאֶחֱזֹר אֶקְרָא וכו'</b>. אמתין עד אחרי שארוויח כסף, ואז אלמד.
<b>אֵין אַתָּה זוֹכֶה לְכִתְרָהּ שֶׁל תּוֹרָה לְעוֹלָם</b>. שנמצא לימוד התורה נדחה תמיד מפני דברים אחרים.
<b>קֶבַע</b>. העניין המרכזי והקבוע.
<b>עֲרַאי</b>. שולי וטפל.
<h3> ח</h3>
<b>לֹא בַשָּׁמַיִם הִיא וכו'</b>. אין התורה מצויה לא בשמים ולא מעבר לים, אלא "קרוב אליך הדבר מאוד, בפיך ובלבבך לעשותו" (דברים ל,יד).
<b>לֹא בְּגַסֵּי הָרוּחַ הִיא מְצוּיָה</b>. שהשמים רומזים על גסות וגבהות הרוח.
<b>לֹא בִּמְהַלְּכֵי מֵעֵבֶר לַיָּם הִיא</b>. שהדבר רומז על נסיעה לארץ רחוקה לסחורה.
<b>לֹא כָּל הַמַּרְבֶּה סְחוֹרָה מַחְכִּים</b>. שאין התורה מצויה בו.
<b>הֱוֵי מְעַט עֵסֶק וַעֲסֹק בַּתּוֹרָה</b>. שראוי שלא לרדוף אחר הממון אלא להיות שמח בחלקו (הלכות דעות ב,ז).
<h3> ט</h3>
<b>הוֹי כָּל צָמֵא לְכוּ לַמַּיִם</b>. במשל זה קורא הנביא ללכת ולשמוע את דברי ה', הם דברי התורה.
<b>נִזְחָלִין</b>. זורמים.
<b>אֶשְׁבֹּרֶן</b>. מקום שקוע.
<b>שֶׁמִּתְאַבֵּק בַּעֲפַר רַגְלֵי הַחֲכָמִים</b>. יושב על הקרקע לפניהם כדי לשמוע את דבריהם (ראה הלכות דעות ו,ב).
<b>וְתַעֲנוּגֵי הַזְּמַן</b>. דברים שהם עונג חולף.
<b>כְּדֵי חַיָּיו וכו'</b>. כמה שצריך בכדי להתקיים.
<h3> י</h3>
<b>הַמֵּשִׂים עַל לִבּוֹ</b>. החושב.
<b>הֲרֵי זֶה חִלֵּל אֶת הַשֵּׁם וכו'</b>. שהתורה נעשית ככל המלאכות שמתפרנסים מהן.
<b>לֹא תַּעֲשֵׂם עֲטָרָה לְהִתְגַּדֵּל בָּהֶם</b>. שלא לעשותם ככתר שמתכבדים בו.
<b>וְלֹא קַרְדֹּם לַחְפֹּר בָּהֶם</b>. שלא לעשותה אמצעי להשגת הנאה ממונית.
<b>אֱהֹב אֶת הַמְלָאכָה וּשְׂנָא אֶת הָרַבָּנוּת</b>. להתפרנס מן המלאכה ולא מן השררה.
<b>וְכָל תּוֹרָה שֶׁאֵין עִמָּהּ מְלָאכָה סוֹפָהּ בְּטֵלָה וכו'</b>. בגלל היעדר יכולת להתפרנס.
<b>מְלַסְטֵס</b>. שודד.
<h3> יא</h3>
<b>וּמִדַּת חֲסִידִים הָרִאשׁוֹנִים הִיא</b>. שכך נהגו גדולי חכמי ישראל בזמנים הקדומים (ראה לעיל א,ט).
<b>אַשְׁרֶיךָ בָּעוֹלָם הַזֶּה</b>. שיש לך במה להתפרנס.
<b>וְטוֹב לָךְ לָעוֹלָם הַבָּא</b>. שאז הוא זמן מתן שכרן של מצוות (הלכות תשובה ח,א).
<h3> יב</h3>
<b>שֶׁמְּרַפֶּה</b>. מתעסק בהם ברפיון.
<b>וְלֹא יִתֵּן שְׁנַת לְעֵינָיו לְעַפְעַפָּיו תְּנוּמָה</b>. ימעט בשינה (על פי תהלים קלב,ד).
<b>דֶּרֶךְ רֶמֶז</b>. שהדבר נרמז מפסוק זה, אולם אינו משמעותו הפשוטה.
<b>הִתְרַפִּיתָ בְּיוֹם צָרָה צַר כֹּחֶכָה</b>. שאם תתרפה מן התורה, אזי לא יעמוד לך כוחך בימי הצרה.
<b>שֶׁלָּמַדְתִּי בְּאַף</b>. במאמץ.
<b>בְּרִית כְּרוּתָה</b>. הבטחה מוחלטת.
<h3> יג</h3>
<b>שֶׁמִּצְוָה לִלְמֹד בַּיּוֹם וּבַלַּיְלָה</b>. לעיל א,ח.
<b>וְדִבְרֵי חָכְמָה</b>. דברי הגות.
<b>גָּרְנָהּ שֶׁל תּוֹרָה</b>. הגורן — מקום לאסיפת התוצרת החקלאית.
<b>רֹנִּי בַלַּיְלָה</b>. שלימוד התורה נקרא רינה ושירה.
<b>חוּט שֶׁל חֶסֶד</b>. חן מיוחד המאיר את פניו.
<b>יוֹמָם יְצַוֶּה יי חַסְדּוֹ וּבַלַּיְלָה שִׁירֹה עִמִּי</b>. חסדו של ה' ניכר על פניו של העוסק בלילה בתורה.
<b>שֶׁלֹּא הִשְׁגִּיחַ עַל דִּבְרֵי תּוֹרָה כָּל עִקָּר</b>. שלא היה אכפת לו כלל מן התורה.
<b>כָּל הַמְבַטֵּל אֶת הַתּוֹרָה מֵעֹשֶׁר סוֹפוֹ לְבַטְּלָהּ מֵעֹנִי</b>. מי שאינו לומד בעת עושרו, לבסוף ייאלץ להתבטל משום טרדת עוניו.
<b>וְכָל הַמְקַיֵּם אֶת הַתּוֹרָה מֵעֹנִי סוֹפוֹ לְקַיְּמָהּ מֵעֹשֶׁר</b>. אם לומד תורה אף בהיותו עני, סופו לזכות לשכר ולעושר.
<b>תַּחַת אֲשֶׁר לֹא עָבַדְתָּ וכו'</b>. העונשים האמורים בפרשה יבואו לישראל משום שלא עבדו את ה' כאשר היה להם רוב טוב.
<b>לְמַעַן עַנֹּתְךָ וּלְמַעַן נַסֹּתֶךָ לְהֵיטִבְךָ בְּאַחֲרִיתֶךָ</b>. שמטרתן של התלאות אינה אלא לניסיון, כדי להביא לתכלית של טוב ועושר לעומדים בו.
<h2>פרק ד</h2>
<h3> א</h3>
<b>בְּמַרְגֵּמָה</b>. מתפרש לפי דרשה זו, כמקום שבו נוהגים להשליך אבנים (מרקוליס).
<b>כָּבוֹד חֲכָמִים יִנְחֲלוּ</b>. התורה היא נחלת החכמים, המהלכים בדרך הישר (ראה הלכות דעות א,ד-ה).
<b>וְכָל הָעָם צְרִיכִין לוֹ</b>. לידיעותיו בתורה.
<b>דּוֹמֶה הָרַב לְמַלְאַךְ יי צְבָאוֹת</b>. מבחינת התנהגותו.
<b>לְתַלְמִיד הָגוּן נָאֶה בְּמַעֲשָׂיו</b>. בעל מידות טובות ומעשים טובים.
<b>אוֹ לְתָם</b>. שאין התנהגותו ידועה.
<b>זָרַק אֶבֶן לְמַרְקוּלִיס</b>. שהיא דרך עבודתו של האליל הזה (הלכות עבודה זרה ג,ב).
<h3> ב</h3>
<b>מֻקָּפִין עֲטָרָה</b>. בעיגול סביבו.
<b>וּבָרִאשׁוֹנָה הָיָה הָרַב יוֹשֵׁב וכו'</b>. בזמנים קדומים מאוד.
<b>וּמִקֹּדֶם חֻרְבַּן בַּיִת שֵׁנִי נָהֲגוּ וכו'</b>. מתקופה זו ואילך הנהיגו שיהיו הכל יושבים בזמן הלימוד שלא יתעייפו.
<h3> ג</h3>
<b>מְלַמֵּד מִפִּיו</b>. בעצמו.
<b>מְלַמֵּד עַל יְדֵי מְתַרְגֵּם</b>. שישמיע את דברי הרב בקול רם לרבים.
<b>וְלֹא יַגְבִּיהַּ הָרַב קוֹלוֹ יָתֵר מִקּוֹל הַמְתַרְגֵּם</b>. משום כבודו של המתרגם.
<b>וְלֹא יַגְבִּיהַּ הַמְתַרְגֵּם קוֹלוֹ וכו'</b>. משום כבודו של הרב (בדומה לכך ראה הלכות תפילה יב,יא).
<b>לֹא לִפְחֹת וְלֹא לְהוֹסִיף וְלֹא לְשַׁנּוֹת</b>. את הדברים שאמר הרב, אלא צריך למסרם בדיוק כפי שנאמרו.
<b>אֶלָּא אִם כֵּן הָיָה הַתֻּרְגְּמָן אָבִיו שֶׁל חָכָם אוֹ רַבּוֹ</b>. ואז מותר לתורגמן לשנות ולהוסיף, שהוא גדול מן החכם.
<b>אָמַר הָרַב לַתֻּרְגְּמָן כָּךְ אָמַר לִי רַבִּי וכו'</b>. והשמיט את שם רבו או אביו משום שאסור לו לקרוא להם בו (לקמן ה,ה, הלכות ממרים ו,ג), ולתורגמן מותר להזכיר את שמותם.
<b>רַבָּנָא</b>. רבנו.
<h3> ד</h3>
<b>עַד שֶׁיָּבִינוּ עֹמֶק הַהֲלָכָה</b>. שהרב מחויב ללמדם עד שיבינו את טעמי ההלכה היטב.
<b>וְדַעְתִּי קְצָרָה</b>. אינה משיגה את העניין.
<h3> ה</h3>
<b>בּוֹשׁ מֵחֲבֵרָיו וכו'</b>. מתבייש מאחרים שלמדו מהר ממנו, ומפני כך לא יאמר שהוא לא הבין.
<b>נִמְצָא נִכְנָס וְיוֹצֵא לְבֵית הַמִּדְרָשׁ וְהוּא אֵינוֹ לָמֵד כְּלוּם</b>. שמראה כאילו למד והבין, בעוד אין הדבר נכון.
<b>אֵין הַבַּיְשָׁן לָמֵד</b>. אינו מצליח ללמוד, משום שמתבייש לשאול.
<b>וְלֹא הַקַּפְּדָן מְלַמֵּד</b>. הכעסן אינו מצליח ללמד, משום שהתלמידים אומרים לו שהבינו כדי שלא יכעס עליהם, אף אם לא הבינו.
<b>בַּמֶּה דְּבָרִים אֲמוּרִים</b>. שלא ירגז הרב על התלמידים שלא הבינו.
<b>מִפְּנֵי עָמְקוֹ</b>. שהנושא סבוך ומורכב.
<b>מִתְרַשְּׁלִין בְּדִבְרֵי תּוֹרָה וּמִתְרַפִּין עֲלֵיהֶן</b>. עוסקים בהם בלא היגיעה הראויה (ראה לעיל ג,יב).
<b>וּלְהַכְלִימָן בִּדְבָרִים</b>. להוכיחם על התנהגותם.
<b>כְּדֵי לְחַדְּדָן</b>. לגרום להם לדקדק בעיונם ולהבין היטב את הנלמד.
<b>זְרֹק מָרָה בַּתַּלְמִידִים</b>. הטל עליהם אימה.
<b>קַלּוּת רֹאשׁ</b>. חוסר רצינות.
<h3> ו</h3>
<b>אֵין שׁוֹאֲלִין אֶת הָרַב וכו'</b>. הכללים הללו נועדו בכדי שהשאלות תהיינה כעניין, והתשובות יינתנו במתינות ומתוך שיקול הדעת.
<b>לְהַטְעוֹת אֶת הַתַּלְמִידִים וכו'</b>. לשאול אותם שאלות מטעות או לעשות מעשים הסותרים את מה שלמדו, כדי לבדוק אם הבינו כראוי.
<b>כְּדֵי לְזָרְזָן</b>. לגרום להם ללמוד עניינים אחרים.
<h3> ז</h3>
<b>מֵעוֹמֵד</b>. בעמידה.
<b>מֵאֲחוֹרֵי הַזְּקֵנִים</b>. כששורה של חכמים מסתירה את הרב.
<b>אֶלָּא בָּעִנְיָן</b>. שהם עוסקים בו.
<h3> ח</h3>
<b>נִזְקָקִין לָעִנְיָן</b>. מתייחסים לשאלה זו, מכיוון ששאל בנושא הלימוד.
<b>נִזְקָקִין לַמַּעֲשֶׂה</b>. הלכה למעשה, שחשיבותה גדולה מדבר שאינו למעשה.
<b>מִדְרָשׁ</b>. דיוק בפסוקי התורה כדי להסיק מהם הלכות, שחשיבותו פחותה מזו של ההלכה, וגדולה משל האגדה.
<b>וְהַגָּדָה</b>. דברי מוסר הנדרשים מן הפסוקים, או נלמדים ממשלים ומאורעות.
<b>קַל וָחֹמֶר וּגְזֵרָה שָׁוָה</b>. דרכי השוואה המשמשות במדרשי חכמים. קל וחומר מתבסס על שיקול הגיוני, ואילו גזרה שווה על זהות מילולית במקראות.
<b>הָרְשׁוּת בְּיַד הַתֻּרְגְּמָן מֵעַתָּה</b>. להחליט מה לשאול קודם, שהמתרגם הוא השואל את הרב עצמו (לעיל ה"ג).
<h3> ט</h3>
<b>חָכְמָתוֹ נַעֲשֵׂית קְרָעִים קְרָעִים</b>. שאינו זוכר הלכה אחת שלמה.
<b>וּקְרָעִים תַּלְבִּישׁ נוּמָה</b>. המתעצל וישן סופו שילבש בגדים קרועים.
<b>וּקְדֻשַּׁת בֵּית הַמִּדְרָשׁ חֲמוּרָה מִקְּדֻשַּׁת בָּתֵּי כְּנֵסִיּוֹת</b>. משום תדירות הלימוד בו, ולפיכך אין להפוך בית מדרש לבית כנסת (הלכות תפילה יא,יד; וראה שם ח,ג).
<h2>פרק ה</h2>
<h3> א</h3>
<b>מְצֻוֶּה בִּכְבוֹד אָבִיו וּבְיִרְאָתוֹ</b>. היא מצוות כיבוד אב ואם (ראה הלכות ממרים פרק ו).
<b>וְרַבּוֹ יָתֵר מֵאָבִיו</b>. שרבו קודם לאביו בכל ענייני כיבוד ויראה, כפי שיתבאר (ובכל ההלכות כאן מדובר ברבו המובהק כפי שמבואר להלן ה"ט).
<b>שֶׁל רַבּוֹ קוֹדֶמֶת לְשֶׁל אָבִיו</b>. וישיב לרבו ואחר כך יעסוק בשל אביו.
<b>מַנִּיחַ אֶת שֶׁל רַבּוֹ</b>. מסייע לו לפרוק את משאו.
<b>וְאִם הָיָה אָבִיו תַּלְמִיד חֲכָמִים פּוֹדֶה אֶת אָבִיו תְּחִלָּה</b>. בגלל צער השבי והיותו תלמיד חכמים, פודה אותו ראשון ואחר כך יפדה את רבו (ראה הלכות מתנות עניים ח,יז-יח).
<b>וְכֵן אִם הָיָה אָבִיו חָכָם</b>. שהיה במעלת חכם (הגדול מגדר תלמיד חכמים), משום כבוד התורה משיב אבדתו בראשונה (השווה הלכות גזלה ואבדה יב,ב, ושם מדובר כאשר אין אפשרות להחזיר לשניהם – יד"פ).
<b>בְּהַצֹּתָם עַל יי</b>. נאמר על עדת קורח, אשר חלקו על מנהיגותו של משה רבנו.
<b>אֲשֶׁר רָבוּ בְּנֵי יִשְׂרָאֵל אֶת יי</b>. נאמר בסיכומו של חטא מי מריבה, שבו רבו בני ישראל עם משה בשל המחסור במים: "וירב העם עם משה" (במדבר כ,ג).
<b>לֹא עָלֵינוּ תְלֻנֹּתֵיכֶם כִּי עַל יי</b>. דברי משה לבני ישראל, אחרי שהתלוננו על המחסור במזון: "וילונו כל עדת בני ישראל על משה ועל אהרן במדבר" (שמות טז,ג).
<b>וַיְדַבֵּר הָעָם בֵּאלֹהִים וּבְמֹשֶׁה</b>. נאמר אחרי שקצרה נפש העם בהליכה סביב ארץ אדום, והתלוננו "למה העליתֻנו ממצרים למות במדבר, כי אין לחם ואין מים ונפשנו קצה בלחם הקלֹקל" (במדבר כא,ה).
<h3> ב</h3>
<b>שֶׁקּוֹבֵעַ לוֹ מִדְרָשׁ</b>. מייסד ישיבה שבה הוא מלמד באופן קבוע.
<b>וְרַבּוֹ קַיָּם</b>. עודנו חי.
<b>וְאָסוּר לְאָדָם לְהוֹרוֹת בִּפְנֵי רַבּוֹ לְעוֹלָם</b>. להורות הלכה בתחומו של רבו, אף בלא קביעת ישיבה, שזוהי עזות פנים.
<h3> ג</h3>
<b>שְׁנֵים עָשָׂר מִיל</b>. הוא מרחק גדול, כשנים עשר קילומטר, וכבר לא נחשב שמצוי בתחומו (ראה גם הלכות סנהדרין כ,ט).
<b>מֻתָּר לְהָשִׁיב</b>. כל שהוא בדרך מקרה וכבר שאלוהו.
<b>וּלְהַפְרִישׁ מִן הָאִסּוּר</b>. להזהיר אדם שלא יעבור עברה.
<b>שֶׁיֵּשׁ חִלּוּל הַשֵּׁם</b>. במעשה עברה.
<b>בְּדָבָר שֶׁנִּקְרֹה נִקְרָה</b>. שאירע באקראי.
<b>אֲפִלּוּ הוּא בְּסוֹף הָעוֹלָם וכו'</b>. כדלעיל ה"ב.
<b>תַּלְמִיד שֶׁהִגִּיעַ לְהוֹרָיָה</b>. שמבין בדרכי ההלכה, ומורה ביישוב הדעת וביראת שמים.
<h3> ד</h3>
<b>כִּי רַבִּים חֲלָלִים הִפִּילָה</b>. שמחמת גסות הרוח שיש בו, הוא מורה שלא כדין ומכשיל אחרים בעברה.
<b>וַעֲצֻמִים כָּל הֲרֻגֶיהָ</b>. שאף שלא הכשילם באופן פעיל, התוצאה מסירובו להורות היא שאנשים נכשלים בעברה (ראה גם הלכות סנהדרין כ,ח).
<b>מְבַקְּשִׁים לְהִתְגַּדֵּל בִּפְנֵי עַמֵּי הָאָרֶץ וּבֵין אַנְשֵׁי עִירָם</b>. רוצים שאותם האנשים יחשבו שהם גדולים ויודעי תורה.
<h3> ה</h3>
<b>לִקְרוֹת לְרַבּוֹ בִּשְׁמוֹ</b>. בשמו הפרטי.
<b>לִקְרוֹת לַאֲחֵרִים שֶׁשְּׁמָם כְּשֵׁם רַבּוֹ</b>. אסור אף לקרוא לאחרים שהם בעלי שם זהה לרבו, אלא קורא להם בכינוי אחר.
<b>כְּדֶרֶךְ שֶׁעוֹשֶׂה בְּשֵׁם אָבִיו</b>. שצריך לשנותו כשקורא לאחרים (הלכות ממרים ו,ג).
<b>וְהוּא שֶׁיִּהְיֶה הַשֵּׁם פֶּלִיא</b>. אם אותו השם הוא נדיר ומיוחד, ואז יש בשימוש בו זלזול ברבו או באביו. אולם אם מדובר בשם נפוץ מותר לקרוא בו לאחרים שלא בפניו (שם).
<b>כְּדֶרֶךְ שֶׁנּוֹתְנִין הָרֵעִים</b>. החברים, בלא גינוני כבוד.
<b>שׁוֹחֶה</b>. מתכופף בהכנעה.
<h3> ו</h3>
<b>לֹא יַחֲלֹץ תְּפִלָּיו בִּפְנֵי רַבּוֹ</b>. שיש בכך משום פריקת עול.
<b>וְלֹא יָסֵב</b>. לאכול בהטיה בדרך חשיבות (ראה הלכות חמץ ומצה ז,ח).
<b>וְלֹא יִתְפַּלֵּל לִפְנֵי רַבּוֹ וכו'</b>. שבכל אלו יש משום גאוותנות.
<b>וְלֹא יִכָּנֵס עִם רַבּוֹ לַמֶּרְחָץ</b>. שאינו דרך כבוד (ראה הלכות איסורי ביאה כא,טז).
<b>בִּמְקוֹם רַבּוֹ</b>. במקום שבו הוא רגיל לשבת.
<b>וְלֹא יַכְרִיעַ דְּבָרָיו בְּפָנָיו</b>. בדבר העומד להכרעה לפי סברה, אסור לומר אחרת ממה שאמר הרב (ראה שו"ת הרמב"ם רסד).
<b>לֹא יַחֲזִיר לוֹ אֲחוֹרָיו</b>. לא יפנה כלפיו את אחוריו.
<b>נִרְתָּע לַאֲחוֹרָיו</b>. נסוג בהליכה אחורנית (ראה הלכות בית הבחירה ז,ד, הלכות תפילה ט,ב).
<h3> ז</h3>
<b>מְלֹא עֵינָיו וכו'</b>. כל זמן שרואה אותו (השווה לקמן ו,ו).
<b>לְהַקְבִּיל אֶת פְּנֵי רַבּוֹ בָּרֶגֶל</b>. ללכת לבקרו בשלושת הרגלים, ששקולה קבלת פני הרב כקבלת פני השכינה, והוא כעין העלייה לרגל.
<h3> ח</h3>
<b>מְלָאכוֹת שֶׁהָעֶבֶד עוֹשֶׂה לְרַבּוֹ</b>. של שירות ושימוש.
<b>וְחָשׁ שֶׁמָּא יֹאמְרוּ עֶבֶד הוּא</b>. חושש שמשום שהוא משרת את הרב יחשבו שהוא עבד שלו, והדבר יפגע בייחוסו. ואם היה מניח תפילין לא היה מקום לחשש, שכן אין עבדים מניחים תפילין (הלכות תפילין ד,יג, הלכות קריאת שמע ד,א; והשווה הלכות עבדים ח,יז).
<b>אֵינוֹ נוֹעֵל לוֹ מִנְעָלוֹ וְלֹא חוֹלְצוֹ</b>. שהן מלאכות המיוחדות לעבד כנעני (הלכות עבדים א,ז).
<h3> ט</h3>
<b>אוֹמֵר לוֹ לִמַּדְתָּנוּ רַבֵּנוּ כָּךְ וְכָךְ</b>. כאילו הוא שואל ממנו ולא כמזהירו (הלכות ממרים ו,יא).
<b>וְלֹא יֹאמַר... עַד שֶׁיַּזְכִּיר שֵׁם אוֹמְרוֹ</b>. שלא יאמרם בפני אחרים, שלא יטעו לייחס את הדברים לרבו.
<b>קוֹרֵעַ כָּל בְּגָדָיו וכו'</b>. כדין המתאבל על אביו ואמו (הלכות אבל ח,ג, ט,ה).
<b>וְאֵינוֹ מְאַחֶה לְעוֹלָם</b>. אסור לתפור את הקרע בדרך שייראה הבגד שלם כבתחילה (ראה הלכות אבל ט,א-ג).
<b>אֲבָל עוֹמֵד מִלְּפָנָיו</b>. כאשר הוא מצוי לצדו (לקמן ו,א).
<b>כְּשֵׁם שֶׁהוּא קוֹרֵעַ עַל כָּל הַמֵּתִים וכו'</b>. שאר קרוביו, שהקריעה עליהם פחותה מזו שעל אביו ואמו (ראה הלכות אבל ח,ב).
<b>עוֹמֵד מִלְּפָנָיו וְקוֹרֵעַ עָלָיו</b>. כתלמיד חבר.
<h3> י</h3>
<b>שֶׁדֵּעוֹתָיו מְכֻוָּנוֹת</b>. מידותיו מתוקנות (ראה הלכות דעות א,ד).
<b>אַף עַל פִּי שֶׁלֹּא לָמַד מִמֶּנּוּ כְּלוּם</b>. שאין זה מדין כיבוד הרב, אלא דרך של התנהגות הראויה.
<h3> יא</h3>
<b>לִמְחֹל עַל כְּבוֹדוֹ</b>. שלא יכבדוהו בדברים שנמנו בפרק זה.
<b>לְהַדְּרוֹ</b>. לכבדו ככל תלמיד חכם (לקמן ו,א).
<h3> יב</h3>
<b>שֶׁהֵם הַבָּנִים הַמְהַנִּין בָּעוֹלָם הַזֶּה וְלָעוֹלָם הַבָּא</b>. ראה לעיל א,ב.
<h3> יג</h3>
<b>מוֹסִיפִין חָכְמַת הָרַב וּמַרְחִיבִין לִבּוֹ</b>. מועילים ללימודו ומפתחים את שכלו.
<b>עַד שֶׁיּוֹצִיא מִמֶּנּוּ בִּשְׁאֵלוֹתָיו חָכְמָה מְפֹאָרָה</b>. בזכות שאלות התלמידים מגיע הרב לדייק בדבריו ולהטעימם היטב.
<h2>פרק ו</h2>
<h3> א</h3>
<b>לְהַדְּרוֹ</b>. לכבדו ולקום מפניו, כדלקמן.
<b>זָקֵן זֶה שֶׁקָּנָה חָכְמָה</b>. זקן משמעו חכם, והמילה 'זקן' נדרשת כרמז נוטריקון: 'זה קנה'.
<b>מִשֶּׁיִּקְרַב מִמֶּנּוּ בְּאַרְבַּע אַמּוֹת</b>. ואז ניכר שהקימה היא לכבוד אותו החכם.
<b>עַד שֶׁיַּעֲבֹר מִכְּנֶגֶד פָּנָיו</b>. וכבר אינו מולו (ראה פירוט נוסף לקמן ה"ו).
<h3> ב</h3>
<b>לֹא בְּבֵית הַמֶּרְחָץ... קִימָה שֶׁיֵּשׁ בָּהּ הִדּוּר</b>. ומקומות אלה אינם מקומות מכובדים, שראוי לכבד אדם בהם.
<b>בַּעֲלֵי אֻמָּנֻיּוֹת</b>. בעלי מקצוע, שאם יקומו בפני החכם יתבטלו מן המלאכה, ויש בכך הפסד ממון.
<b>מַה הִדּוּר שֶׁאֵין בּוֹ חֶסְרוֹן כִּיס</b>. שכבוד אינו כרוך בהפסד ממוני.
<b>יַעֲצִים עֵינָיו מִן הֶחָכָם</b>. בכוונה שלא לראותו, ולא יתחייב לעמוד מפניו.
<b>דָּבָר שֶׁהוּא מָסוּר לַלֵּב</b>. שהרי אי אפשר להוכיח אם ראה מתחילה או לא ראה, ורק האדם עצמו מכיר בכך.
<h3> ג</h3>
<b>שֶׁיַּטְרִיחַ אֶת הָעָם וִיכַוֵּן עַצְמוֹ לָהֶן</b>. שיגרום להם לטרחה בכך שיתהלך ביניהם בכוונה, בעוד ישנה אפשרות אחרת.
<b>יֵלֵךְ בְּדֶרֶךְ קְצָרָה</b>. בדרך הקצרה ביותר.
<b>וְהַחֲכָמִים הָיוּ מַקִּיפִין וכו'</b>. שמידת חסידות היא להלך אף בדרך ארוכה יותר, בכדי שלא להטריח אחרים.
<h3> ד</h3>
<b>רוֹכֵב</b>. אם החכם אינו הולך ברגל אלא רוכב על בהמה.
<h3> ה</h3>
<b>שְׁלֹשָׁה שֶׁהָיוּ מְהַלְּכִין בַּדֶּרֶךְ</b>. אם החכם הולך בדרך ושניים מלווים אותו, מכבדים אותו בהליכתו באופן זה.
<h3> ו</h3>
<b>עַד שֶׁיַּגִּיעַ לוֹ לְאַרְבַּע אַמּוֹת</b>. שהוא דין ההידור בכל חכם (לעיל ה"א).
<b>אַב בֵּית דִּין</b>. ראש בית הדין, והוא מעין משנה לנשיא הסנהדרין (הלכות סנהדרין א,ג).
<b>רָאָה אֶת הַנָּשִׂיא עוֹמֵד מִלְּפָנָיו מְלֹא עֵינָיו</b>. בדומה לרבו המובהק לעיל ה,ז.
<b>וְהַנָּשִׂיא שֶׁמָּחַל עַל כְּבוֹדוֹ</b>. ומסכים שלא יכבדוהו כל כך (וראה לעיל ה,יא).
<b>נִכְנָס</b>. לבית המדרש.
<b>עוֹשִׂין לוֹ שְׁתֵּי שׁוּרוֹת עוֹמְדִין מִכָּאן וּמִכָּאן</b>. אלו שהוא עובר לצדם.
<h3> ז</h3>
<b>בִּזְמַן שֶׁהָרַבִּים צְרִיכִין לָהֶם</b>. ולפיכך צריכים להיכנס לבית המדרש.
<b>מְקַפְּצִין עַל רָאשֵׁי הָעָם</b>. מותר להם לפסוע בין האנשים היושבים, אף שנראה כאילו הם מהלכים על ראשיהם, ואין אלה צריכים לעמוד מפניהם.
<b>וְאֵין שֶׁבַח לְתַלְמִיד חֲכָמִים שֶׁיִּכָּנֵס בָּאַחֲרוֹנָה</b>. שאין זו התנהגות ראויה, שצריך הוא להיות מן המקדימים לבוא לבית המדרש.
<b>שֶׁיֵּשׁ בָּהֶן דַּעַת לִשְׁמֹעַ</b>. שהם מבינים ומסוגלים ללמוד.
<b>הוֹפְכִין פְּנֵיהֶם כְּלַפֵּי אֲבִיהֶם</b>. יושבים מולו, ככל התלמידים.
<b>אֵין בָּהֶם דַּעַת לִשְׁמֹעַ</b>. אם אינם מסוגלים ללמוד.
<b>הוֹפְכִין פְּנֵיהֶם כְּלַפֵּי הָעָם</b>. שרואים שהם יושבים שם מפני כבוד אביהם אבל לא כלומדים.
<h3> ח</h3>
<b>אֵינוֹ רַשַּׁאי לַעֲמֹד... שֶׁלֹּא יְהֵא כְּבוֹדוֹ מְרֻבֶּה מִכְּבוֹד שָׁמַיִם</b>. שמקבלים עול מלכות שמים פעמיים ביום, בקריאת שמע (הלכות קריאת שמע א,א-ב), ועל כן קבעו שלא יעמוד במצב זה אלא פעמיים בלבד.
<h3> ט</h3>
<b>מֻפְלָג בְּזִקְנָה</b>. זקן ביותר.
<b>הֶחָכָם שֶׁהוּא יֶלֶד</b>. גדול בתורה אך צעיר בשנים.
<b>אֶלָּא כְּדֵי לְהַדְּרוֹ</b>. די בכך שיזדקף מעט באופן שניכר שהוא מכבדו.
<b>מְהַדְּרִין אוֹתוֹ בִּדְבָרִים</b>. מכבדים אותו בדיבורי שבח.
<b>לְסָמְכוֹ</b>. שיישען עליה, והיא דרך כבוד.
<h3> י</h3>
<b>אֵינָן יוֹצְאִין לַעֲשׂוֹת בְּעַצְמָן... כְּדֵי שֶׁלֹּא יִתְבַּזּוּ בִּפְנֵי עַמֵּי הָאָרֶץ</b>. שאם יצאו לעבודה בגופם, יחשבו עמי הארץ שתלמידי החכמים שווים אליהם במעמדם (אבל אם גבו ממון, גובים גם מתלמידי חכמים — הלכות שכנים ו,ו).
<b>לְבִנְיַן הַחוֹמוֹת וכו'</b>. צרכי שמירת העיר (ראה שם ו,ד-ו).
<b>לִתְשׁוּרַת הַמֶּלֶךְ</b>. מתנה שצריכים הציבור לתת למלך.
<b>גַּםכִּייִתְנוּבַגּוֹיִם עַתָּה אֲקַבְּצֵם וַיָּחֵלּוּ מְּעָט מִמַּשָּׂא מֶלֶךְ וְשָׂרִים</b>. דרשו חכמים פסוק זה, שאלו השונים הלכות ('יתנו'), ייפטרו ('ויחלו') מתשלומי מסים ('משא מלך ושרים').
<b>מַנִּיחִין אוֹתוֹ לִמְכֹּר תְּחִלָּה</b>. נותנים לו זכות בלעדית למכור את אותה הסחורה, ורק אחר כך מרשים לאנשים אחרים.
<b>וְהָיָה עוֹמֵד בִּכְלָל בַּעֲלֵי דִּינִין הַרְבֵּה</b>. שיש רבים המבקשים לדון (לסדרי ההקדמה בדין ראה גם הלכות סנהדרין כא,ו).
<b>וּמוֹשִׁיבִין אוֹתוֹ</b>. אף שכרגיל בעלי הדין עומדים (ראה שם כא,ג-ד).
<h3> יא</h3>
<b>וַיִּהְיוּ מַלְעִבִים בְּמַלְאֲכֵי הָאֱלֹהִים וּבוֹזִים דְּבָרָיו וּמִתַּעְתְּעִים בִּנְבִאָיו</b>. פסוק  זה הוא חלק מפסקה המונה את עוונותיהם של מלך יהודה, השרים והעם, ובאה להסביר מדוע עלתה חמת ה' בישראל, עד שהעלה את מלך בבל שיחריב את המקדש וירושלים.
<b>אִם בְּחֻקֹּתַי תִּמְאָסוּ... כִּי דְבַר יי בָּזָה</b>. שהיחס כלפי החכמים מקביל ליחס לחוקי ה' ודבריו, משום שהחכמים מלמדים את דברי ה'.
<h3> יב</h3>
<b>אֵין לוֹ חֵלֶק</b>. לעולם הבא.
<b>אִם בָּאוּ עֵדִים שֶׁבִּזָּהוּ</b>. וכך נודע הדבר לבית הדין.
<b>נִדּוּי</b>. דיני הנידוי יבוארו לקמן פרק ז.
<b>לִיטְרָא זָהָב</b>. סכום גדול כדמי הבושת (ראה הלכות חובל ג,ה-ו).
<b>בְּכָל מָקוֹם</b>. אף בחוץ לארץ שאין דנים שם דיני קנסות (הלכות סנהדרין ה,ח-ט), שאין זה קנס אלא דמי בושתו.
<b>וְהֵם מַתִּירִין אוֹתוֹ כְּשֶׁיַּחֲזֹר בִּתְשׁוּבָה</b>. מסירים את הנידוי אם המבזה חזר בתשובה.
<b>עַד שֶׁיְּרַצֶּה זֶה שֶׁנִּדּוּהוּ בִּשְׁבִילוֹ</b>. עד שהאדם המבזה יפייס את החכם (ויש מנקדים 'עד שיִרְצֶה', דהיינו עד שיסכים החכם להתיר את הנידוי).
<b>שֶׁהִפְקִיר בּוֹ</b>. שהתחצף כלפיו.
<b>וְאִם רָצָה הֶחָכָם לִמְחֹל לוֹ</b>. לוותר על כבודו מלכתחילה ולהתעלם מן החוצפה (וראה לקמן ז,יג, הלכות סנהדרין כו,ו).
<h3> יג</h3>
<b>חַיָּבִין כָּל תַּלְמִידָיו לִנְהֹג נִדּוּי בַּמְנֻדֶּה</b>. שחייבים הם בכבוד הרב.
<b>כָּל הָעָם</b>. שחייבים בכבודם של תלמידי חכמים.
<b>וְכֵן מְנֻדֶּה לַנָּשִׂיא מְנֻדֶּה לְכָל יִשְׂרָאֵל וכו'</b>. שכולם חייבים בכבודו (לעיל ה"ו), אך הוא לא חייב בכבודם.
<b>מְנֻדֶּה לְעִירוֹ</b>. שנידוהו משום כבוד חכמי העיר.
<h3> יד</h3>
<b>הַמְבַזֶּה אֶת הֶחָכָם</b>. לעיל הל' יב-יד.
<b>הַמְבַזֶּה שְׁלִיחַ בֵּית דִּין</b>. הלכות סנהדרין כה,ה.
<b>הַקּוֹרֵא לַחֲבֵרוֹ עֶבֶד</b>. ראה הלכות תשובה ג,יד.
<b>מִי שֶׁשָּׁלְחוּ לוֹ בֵּית דִּין וְקָבְעוּ לוֹ זְמַן וְלֹא בָּא</b>. הלכות סנהדרין כה,ח.
<b>מִי שֶׁלֹּא קִבֵּל עָלָיו אֶת הַדִּין</b>. הלכות מלווה ולווה כב,ג, הלכות טוען ונטען א,ה, הלכות סנהדרין ה,יז, כה,יא.
<b>כֶּלֶב רַע</b>. הלכות נזקי ממון ה,ט.
<b>אוֹ סֻלָּם רָעוּעַ</b>. הלכות רוצח יא,ד.
<b>הַמּוֹכֵר קַרְקַע שֶׁלּוֹ לְגוֹי</b>. הלכות שכנים יב,ז.
<b>הַמֵּעִיד עַל יִשְׂרְאֵלִי בְּעַרְכָּאוֹת שֶׁל גּוֹיִם</b>. הלכות סנהדרין כו,ז.
<b>טַבָּח כֹּהֵן שֶׁאֵינוֹ מַפְרִישׁ הַמַּתָּנוֹת</b>. הלכות ביכורים ט,ט.
<b>הַמְחַלֵּל יוֹם טוֹב שֵׁנִי שֶׁל גָּלֻיּוֹת</b>. הלכות יום טוב א,כב.
<b>הָעוֹשֶׂה מְלָאכָה בְּעֶרֶב הַפֶּסַח אַחַר חֲצוֹת</b>. שם ח,יז.
<b>הַמַּזְכִּיר שֵׁם שָׁמַיִם לְבַטָּלָה</b>. הלכות שבועות יב,ט-יא.
<b>הַמֵּבִיא אֶת הָרַבִּים לִידֵי אֲכִילַת קָדָשִׁים בַּחוּץ</b>. הלכות חמץ ומצה ח,יא.
<b>הַמְחַשֵּׁב שָׁנִים וְקוֹבֵעַ חֳדָשִׁים בְּחוּצָה לָאָרֶץ</b>. הלכות קידוש החודש א,ח.
<b>הַמַּכְשִׁיל אֶת הָעִוֵּר</b>. הלכות רוצח יב,יד; וראה הלכות ממרים ו,ט.
<b>הַמְעַכֵּב אֶת הָרַבִּים מִלַּעֲשׂוֹת מִצְוָה</b>. הלכות תשובה ד,א.
<b>טַבָּח שֶׁיָּצָאת טְרֵפָה מִתַּחַת יָדוֹ</b>. הלכות שחיטה י,יד, הלכות מאכלות אסורות ח,ט.
<b>טַבָּח שֶׁלֹּא בָּדַק סַכִּינוֹ לִפְנֵי חָכָם</b>. הלכות שחיטה א,כו.
<b>הַמְקַשֶּׁה עַצְמוֹ לְדַעַת</b>. הלכות איסורי ביאה כא,יח-יט.
<b>מִי שֶׁגֵּרֵשׁ אֶת אִשְׁתּוֹ וכו'</b>. שם כא,כז.
<b>חָכָם שֶׁשְּׁמוּעָתוֹ רָעָה</b>. ראה לקמן ז,א.
<b>הַמְנַדֶּה מִי שֶׁאֵינוֹ חַיָּב נִדּוּי</b>. שמשתמש בכוח הנידוי שלא כדין.
<h2>פרק ז</h2>
<h3> א</h3>
<b>אֵין מְנַדִּין אוֹתוֹ בְּפַרְהֶסְיָא לְעוֹלָם</b>. מפני חילול השם שיש בכך.
<b>אֶלָּא אִם כֵּן עָשָׂה כְּיָרָבְעָם בֶּן נְבָט וַחֲבֵרָיו</b>. שחטא והחטיא את הרבים (הלכות תשובה ג,י; וראה הלכות כלי המקדש ד,כא לגבי הורדת אדם משררתו כשסרח).
<b>מַלְקִין אוֹתוֹ בְּצִנְעָה</b>. בלא פרסום.
<b>הִכָּבֵד וְשֵׁב בְּבֵיתֶךָ</b>. שמור על כבודך והישאר בביתך, ואל תבוא במגע עם אף אחד (ע"פ מלכים ב יד,י).
<b>אָסוּר לְבֵית דִּין לִקְפֹּץ וּלְנַדּוֹתוֹ בִּמְהֵרָה</b>. בחיפזון ובלא שנתיישבו בעניין.
<b>אַף עַל פִּי שֶׁנִּמְנִין לְהַלְקוֹתוֹ</b>. שהוא חיוב מן התורה.
<b>אִם נִתְחַיֵּב מַלְקוּת</b>. ראה הלכות סנהדרין פרקים טז-יט.
<b>מַכַּת מַרְדּוּת</b>. מלקות על עברות שמדברי חכמים.
<b>נִמְנִין עָלֶיהָ לְהַכּוֹתוֹ</b>. שאין נמנעים אלא מן הנידוי.
<h3> ב</h3>
<b>וְכֵיצַד הוּא הַנִּדּוּי</b>. נוסח ההכרזה שאומר המנדה.
<b>בְּשַׁמְתָּא</b>. לשון נידוי בארמית.
<b>וְהַחֵרֶם</b>. חמור מנידוי (יבואר לקמן ה"ה).
<b>וְאָרוּר בּוֹ אָלָה בּוֹ שְׁבוּעָה בּוֹ נִדּוּי</b>. המילה 'ארור' יכולה לשמש כלשון קללה או שבועה, וכן כלשון נידוי (ראה הלכות שבועות ב,ב, הלכות סנהדרין כו,ג).
<h3> ג</h3>
<b>שָׁרוּי</b>. מותר.
<h3> ד</h3>
<b>הַמִּנְהָג שֶׁיִּנְהֹג הַמְנֻדֶּה</b>. כיצד יתנהג ובמה נאסר.
<b>לְסַפֵּר וּלְכַבֵּס כְּאָבֵל</b>. להסתפר ולכבס את בגדיו, כדין אבל (ראה הלכות אבל ה,א-ג).
<b>וְאֵין מְזַמְּנִין עָלָיו</b>. אין מצרפים אותו לזימון לברכת המזון בשלושה.
<b>וְלֹא יוֹשְׁבִין עִמּוֹ בְּאַרְבַּע אַמּוֹת</b>. שנבדלים ממנו.
<b>שׁוֹנֶה הוּא לַאֲחֵרִים וְשׁוֹנִין לוֹ</b>. מלמדם תורה ומלמדים אותו.
<b>וְנִשְׂכָּר וְשׂוֹכֵר</b>. כפועל לעבודה.
<b>כְּלוֹמַר שֶׁהֵן רוֹגְמִין אוֹתוֹ וכו'</b>. כביטוי לכך שהיה ראוי לסקול אותו באבנים.
<b>שֶׁאֵין מַסְפִּידִין אוֹתוֹ וְאֵין מְלַוִּין אֶת מִטָּתוֹ</b>. שאין מכבדים אותו בשום צורה.
<h3> ה</h3>
<b>יָתֵר עָלָיו</b>. קיימים בו דינים נוספים של הרחקה, בנוסף לאלו של המנודה.
<b>אֶלָּא מְעַט עֵסֶק כְּדֵי פַּרְנָסָתוֹ</b>. בכמות המספיקה לקיומו.
<h3> ו</h3>
<b>שְׁלֹשִׁים יוֹם</b>. שהוא תקופת הנידוי (וראה גם הלכות טוען ונטען א,ה, הלכות סנהדרין כה,יא).
<h3> ז</h3>
<b>בִּשְׁלֹשָׁה אֲפִלּוּ הֶדְיוֹטוֹת</b>. אנשים פשוטים. והתרת הנידוי נעשית אחרי שהמנודה חזר בו מהתנהגותו (לקמן ה"ט, הי"ג; ולעיל ו,יב).
<b>וְיָחִיד מֻמְחֶה</b>. חכם הבקי בדיני תורה (ראה הלכות שבועות ו,א).
<b>וְיֵשׁ לְתַלְמִיד לְהַתִּיר... וַאֲפִלּוּ בִּמְקוֹם הָרַב</b>. רשאי לעשות כן, ואף שלעניין נדר ושבועה אינו רשאי להתיר אלא מדעת רבו (שם ו,ג).
<h3> ט</h3>
<b>בָּאִין שְׁלֹשָׁה אֲחֵרִים וּמַתִּירִין לוֹ</b>. רשאים להתיר לו את הנידוי, ואין צורך שיתירו לו אותם שנידו אותו.
<h3> י</h3>
<b>מִי שֶׁלֹּא יָדַע מִי נִדָּהוּ</b>. שאינו מכיר את זה שנידה אותו, ומשום כך אין לו אפשרות ללכת אליו שיתיר לו הנידוי.
<h3> יא</h3>
<b>נִדּוּי עַל תְּנַאי</b>. שהותנה בדבר שיקרה או שייעשה.
<b>אֲפִלּוּ מִפִּי עַצְמוֹ</b>. שאדם אמר על עצמו שיהיה מנודה בתנאי מסוים.
<b>צָרִיךְ הֲפָרָה</b>. בין אם נתקיים התנאי ובין אם לאו.
<b>עַל דַּעַת פְּלוֹנִי</b>. על תנאי שיסכים חכם מסוים לאותו הנידוי.
<b>דָּבָר שֶׁחַיָּב עָלָיו נִדּוּי</b>. נתבאר לעיל ו,יד.
<h3> יב</h3>
<b>מִי שֶׁנִּדּוּהוּ בַּחֲלוֹם</b>. ובמקרה כזה יש לחוש שמן השמים מרמזים לו שהוא נזוף, ועליו לקבל תיקון והתרה.
<b>בְּנֵי אָדָם שֶׁשּׁוֹנִין הֲלָכוֹת</b>. שמשננים הלכות פסוקות.
<b>עַד פַּרְסָה</b>. מרחק של כארבעה קילומטרים, שהוא תחומו של אדם.
<b>מַתִּירִין לוֹ אֲפִלּוּ שְׁלֹשָׁה</b>. שאין בהתרה זו אלא בקשה שירחמו עליו מן השמים.
<h3> יג</h3>
<b>וְאֵין בֵּין נִדּוּי לַהֲפָרָה כְּלוּם</b>. אפשר שלא יהיה ביניהם שום מרווח של זמן.
<b>לְהַנִּיחַ זֶה בְּנִדּוּיוֹ</b>. להשאיר את אותו אדם מנודה.
<b>לְהַחֲרִים לָזֶה לְכַתְּחִלָּה</b>. לגזור עליו חרם מיד, בלא שיהיה מנודה קודם לכן (ראה לעיל ה"ו).
<b>וּלְהַחֲרִים מִי שֶׁאוֹכֵל עִמּוֹ וכו'</b>. הגבלות המחמירות את דיני החרם הרגילים.
<b>וּכְדֵי לַעֲשׂוֹת סְיָג לַתּוֹרָה עַד שֶׁלֹּא יִפְרְצוּ הַחַטָּאִים</b>. כדי לבצר את דיני התורה, כדי שלא יפגעו בהם החוטאים.
<b>אֵינוֹ שֶׁבַח</b>. אין זו התנהגות ראויה.
<b>גַּם לְכָל הַדְּבָרִים אֲשֶׁר יְדַבֵּרוּ אַל תִּתֵּן לִבֶּךָ</b>. אל תשים לב לכל הדברים הרעים שאחרים מדברים עליך.
<b>שׁוֹמְעִין חֶרְפָּתָן וְאֵינָן מְשִׁיבִין</b>. שאינם מגיבים למי שמנסה לפגוע בהם.
<b>וְזוֹ הִיא דַּרְכָּם שֶׁל תַּלְמִידֵי חֲכָמִים שֶׁרָאוּי לֵילֵךְ בָּהּ</b>. שלא להקפיד על כבוד עצמו ולהתרחק ממידת הכעס (ראה הלכות דעות ב,ג, ה,יג).
<b>בְּפַרְהֶסְיָא</b>. ברבים.
<b>אָסוּר לוֹ לִמְחֹל עַל כְּבוֹדוֹ</b>. שנתבזה בכך כבוד התורה בעיני הרבים.
<b>*</b>. בדפוס דילגו במספור ההלכות על אות ח'.
