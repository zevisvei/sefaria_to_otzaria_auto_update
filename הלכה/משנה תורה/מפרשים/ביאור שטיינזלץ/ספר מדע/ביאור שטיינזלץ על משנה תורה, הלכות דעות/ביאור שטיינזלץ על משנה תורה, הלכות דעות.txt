<h1>ביאור שטיינזלץ על משנה תורה, הלכות דעות</h1>
<h2>פרק א</h2>
<h3> א</h3>
<b>דֵּעוֹת הַרְבֵּה</b>. מידות ותכונות אופי שונות.
<b>וְזוֹ מְשֻׁנָּה מִזּוֹ וּרְחוֹקָה מִמֶּנָּה בְּיוֹתֵר</b>. ייתכנו הבדלים קיצוניים בין דעותיהם של בני אדם, כפי המודגם בהמשך.
<b>בְּכַמָּה שָׁנִים</b>. פעם בכמה שנים, לעתים רחוקות.
<b>גְּבַהּ לֵב</b>. גאוותן.
<b>שְׁפַל רוּחַ</b>. עניו.
<b>טְהוֹר גּוּף</b>. נקי מתאוות הגוף
<b>נֶפֶשׁ רְחָבָה</b>. רודף ממון.
<b>מְקַצֵּר</b>. שאינו מתאווה כלל לרכוש.
<b>מְסַגֵּף עַצְמוֹ בָּרָעָב וְקוֹבֵץ עַל יָדוֹ וכו'</b>. מתענה ברעב מרוב קמצנות וחיסכון.
<b>מְאַבֵּד כָּל מָמוֹנוֹ בְּיָדוֹ לְדַעְתּוֹ</b>. מבזבז את כספו בכוונה.
<b>מְהוֹלֵל וְאוֹנֵן</b>. מתהולל או אבֵל באופן תמידי.
<b>וְכִילַי וְשׁוֹעַ</b>. קמצן או נדיב כלפי אחרים.
<h3> ב</h3>
<b>דֵּעוֹת בֵּינוֹנִיּוֹת</b>. ממוצעות.
<b>זוֹ רְחוֹקָה מִזּוֹ</b>. שיש אפשרויות רבות למידות ביניים.
<b>וְהִנְהִיג עַצְמוֹ בָּהּ עַד שֶׁנִּקְבְּעָה</b>. שיש תכונות שאין נטייה מולדת אליהן, או כישרון טבעי להשיגן, אלא נרכשות בעקבות התנהגות קבועה של אדם לפי החלטתו.
<h3> ג</h3>
<b>וְהִיא הַדֶּרֶךְ הַיְשָׁרָה</b>. כך נקראת הדרך הממוצעת.
<h3> ד</h3>
<b>שֶׁהִיא רְחוֹקָה מִשְּׁנֵי הַקְּצָווֹת רִחוּק שָׁוֶה</b>. כלומר בדיוק באמצע.
<b>שָׁם דֵּעוֹתָיו</b>. אומד ומודד אותן.
<b>כְּדֵי שֶׁיְּהֵא שָׁלֵם</b>. מתוקן במידותיו.
<b>בַּעַל חֵמָה נוֹחַ לִכְעֹס</b>. מתרגז בקלות.
<b>כַּמֵּת שֶׁאֵינוֹ מַרְגִּישׁ</b>. שאינו מגיב כלל לדברים הנעשים בניגוד לרצונו.
<b>אֶלָּא עַל דָּבָר גָּדוֹל וכו'</b>. רק אם הכעס מוצדק, ויש בו תועלת לעתיד (וראה לקמן ב,ג).
<b>בְּזוּלָתָן</b>. בלעדיהן.
<b>צַדִּיק אֹכֵל לְשֹׂבַע נַפְשׁוֹ</b>. למלא את צורך חיי הנפש.
<b>לְהַשִּׂיג דָּבָר שֶׁצָּרִיךְ לוֹ לְחַיֵּי שָׁעָה</b>. מה שנצרך לפרנסתו, ולא כדי להתעשר.
<b>וְלֹא יִקְבֹּץ יָדוֹ</b>. לא יסגור את ידו מלתת את כספו.
<b>כְּפִי מִסַּת יָדוֹ</b>. כפי יכולתו.
<b>לְמִי שֶׁצָּרִיךְ</b>. למי שנצרך לכסף.
<h3> ה</h3>
<b>מְעַט לְצַד זֶה אוֹ לְצַד זֶה</b>. לאחד מן הצדדים שיש בו צד של יתרון.
<b>וַחֲסִידִים הָרִאשׁוֹנִים הָיוּ מַטִּין דֵּעוֹת שֶׁלָּהֶם מִדֶּרֶךְ הָאֶמְצָעִית וכו'</b>. שכך היו נוהגים בכל מידה בצורה מועטת, כדרך סייג להתנהגותם (ראה שמונה פרקים, פרק ד).
<b>לִפְנִים מִשּׁוּרַת הַדִּין</b>. מעבר לנצרך על פי הדין.
<b>וְהָלַכְתָּ בִּדְרָכָיו</b>. בדרכיו של ה'.
<h3> ו</h3>
<b>לְהוֹדִיעַ שֶׁאֵלּוּ דְּרָכִים טוֹבִים וִישָׁרִים הֵם וכו'</b>. הנביאים בחרו בכינויים אלה, משום שהם מאפיינים את ההתנהגות הראויה.
<h3> ז</h3>
<b>עַד שֶׁיִּקָּבְעוּ בּוֹ</b>. שיורגל באותן המידות הטובות, שייהפכו להיות מטבעו.
<b>יַעֲשֶׂה וְיִשְׁנֶה וִישַׁלֵּשׁ</b>. יחזור פעם שנייה ושלישית.
<b>שֶׁהַשֵּׁמוֹת הָאֵלּוּ שֶׁנִּקְרָא בָּהֶן הַיּוֹצֵר</b>. ארך אפים ורב חסד וכל הכינויים שנזכרו לעיל ה"ו.
<h2>פרק ב</h2>
<h3> א</h3>
<b>חוֹלֵי הַגּוּף וכו'</b>. יש אנשים החולים במחלות גופניות שמשבשות את חוש הטעם, עד שלעתים ירצו לאכול דברים שאין בהם הנאה לאדם בריא, ואף מזיקים לגוף.
<b>לְפִי רֹב הַחֹלִי</b>. לפי חומרת המחלה.
<b>שֶׁנַּפְשׁוֹתֵיהֶם חוֹלוֹת</b>. מורגלות במידות קלוקלות.
<b>וְהִיא כְּבֵדָה עֲלֵיהֶן לִמְאֹד</b>. קשה להם לביצוע.
<b>הוֹי הָאֹמְרִים לָרַע טוֹב</b>. אוי לאלה הטועים וחושבים שהרע הוא טוב.
<b>הַעֹזְבִים אָרְחוֹת יֹשֶׁר לָלֶכֶת בְּדַרְכֵי חֹשֶׁךְ</b>. אינם הולכים בדרך טובה וישרה, ומעדיפים על פניה דרך רעה וחשוכה.
<b>וּמוּסָר אֱוִילִים בָּזוּ</b>. את דברי המוסר והתוכחה, הטיפשים מבזים, ואינם מעוניינים לשפר את התנהגותם על פיהם.
<h3> ב</h3>
<b>בַּעַל חֵמָה</b>. כעסן.
<b>לֹא יַרְגִּישׁ כְּלָל</b>. לא יגיב לאותם הדברים.
<b>עַד שֶׁתֵּעָקֵר הַחֵמָה מִלִּבּוֹ</b>. עד שיחדל הכעס מלהתעורר בו בכל פעם שקורה דבר שאינו לפי רוחו.
<b>גְּבַהּ לֵב</b>. גאוותן.
<b>וְיַחֲזֹר לַדֶּרֶךְ הָאֶמְצָעִית שֶׁהִיא הַדֶּרֶךְ הַטּוֹבָה</b>. אחרי עקירת המידה הקיצונית ממנו, יוכל להלך בדרך האמצע.
<b>וְעַל קַו זֶה</b>. באופן ובדרך זו.
<h3> ג</h3>
<b>וְאֹהֲבָיו כְּצֵאת הַשֶּׁמֶשׁ בִּגְבֻרָתוֹ</b>. שאף שכעת הם מושפלים, לעתיד לבוא יאירו כאור השמש בתוקפו.
<b>שֶׁאָסוּר לוֹ לָאָדָם לִנְהֹג בָּהֶן בַּבֵּינוֹנִית</b>. משום שאף במידה הממוצעת של אלו יש חיסרון ופגם.
<b>שֶׁאֵין הַדֶּרֶךְ הַטּוֹבָה שֶׁיִּהְיֶה אָדָם עָנָו בִּלְבַד</b>. שהיא המידה הממוצעת, אך שבח גדול יש בשפלות יתרה.
<b>שֶׁכָּל הַמַּגְבִּיהַּ לִבּוֹ כָּפַר בָּעִקָּר</b>. שמתייחס לאישיותו שלו כעבודה זרה.
<b>בְּשַׁמְתָּא דְּאִית בֵּיהּ גַּסּוּת הָרוּחַ</b>. בנידוי יהיה מי שיש בו גסות הרוח.
<b>וְרָאוּי לָאָדָם שֶׁיִּתְרַחֵק מִמֶּנָּה עַד הַקָּצֶה הָאַחֵר</b>. שיתרגל לכך שאינו כועס כלל.
<b>וַאֲפִלּוּ עַל דָּבָר שֶׁרָאוּי לִכְעֹס עָלָיו</b>. והיא התרחקות מן הכעס עד הקצה האחר (ולעיל א,ד נתבארה המידה הבינונית של דעה זו).
<b>לְהַטִּיל אֵימָה עַל בָּנָיו וּבְנֵי בֵּיתוֹ</b>. שייראו ממנו ויתנהגו כהוגן.
<b>פַּרְנָס</b>. מנהיג.
<b>יַרְאֶה עַצְמוֹ בִּפְנֵיהֶם שֶׁהוּא כּוֹעֵס</b>. יעמיד פנים כאילו הוא כועס.
<b>לְיַסְּרָם</b>. להוכיחם.
<b>כָּל הַכּוֹעֵס כְּאִלּוּ עוֹבֵד עֲבוֹדָה זָרָה</b>. והסמיכו זאת לכתוב "לא יהיה בך אל זר", שכשכועס כאילו נותן לאל זר להשתלט עליו.
<b>וּבַעֲלֵי כַּעַס אֵין חַיֵּיהֶם חַיִּים</b>. משום שכל דבר שנעשה שלא כרצונם מוציא אותם משלוותם.
<b>עֲלוּבִין וְאֵינָן עוֹלְבִין</b>. שאחרים מעליבים אותם, אך הם לא מעליבים אחרים.
<h3> ד</h3>
<b>בִּדְבַר חָכְמָה</b>. דברי הגות או דברי תורה,  כדלקמן.
<b>רַב</b>. ראש אמוראי בבל בדור הראשון לאמוראים, ותלמידו של רבי יהודה הנשיא עורך המשנה ('רבנו הקדוש').
<b>וְזוֹ הִיא שִׂיחַת רֹב כָּל אָדָם</b>. שיחה בטלה.
<b>וַאֲפִלּוּ בְּצָרְכֵי הַגּוּף לֹא יַרְבֶּה אָדָם דְּבָרִים</b>. אף שמותר לדבר בהם.
<b>כָּל הַמַּרְבֶּה דְּבָרִים מֵבִיא חֵטְא</b>. שאם ירבה בדיבורים, יבוא לידי דיבור שלא ראוי שייאמר.
<b>דִּבְרֵי הֶחָכָם מְעַטִּים וְעִנְיְנֵיהֶם מְרֻבִּים</b>. יקצר בדיבורו ויכלול בו נושאים רבים.
<b>דֶּרֶךְ קְצָרָה</b>. בניסוח תמציתי ומדוקדק.
<b>אִם הָיוּ הַדְּבָרִים מְרֻבִּים וְהָעִנְיָן מוּעָט הֲרֵי זוֹ סִכְלוּת</b>. אם הנושא קצר והדיבורים אודותיו מרובים, הרי זו טיפשות.
<b>כִּי בָּא הַחֲלוֹם בְּרֹב עִנְיָן</b>. דברי הבל נאמרים בפירוט רב.
<b>וְקוֹל כְּסִיל בְּרֹב דְּבָרִים</b>. דברי טיפשות נאמרים בריבוי דיבורים.
<h3> ה</h3>
<b>סְיָג לַחָכְמָה שְׁתִיקָה</b>. השתיקה מועילה לשמירה על החכמה.
<b>לֹא יְמַהֵר לְהָשִׁיב</b>. אלא ימתין בשתיקה.
<b>בְּשׁוּבָה וָנַחַת</b>. ברוגע ומנוחה.
<b>בְּלֹא אֲרִיכוּת לָשׁוֹן</b>. בקיצור.
<h3> ו</h3>
<b>בְּדִבְרֵי חֲלָקוֹת וּפִתּוּי</b>. דברי חנופה ושקר.
<b>תּוֹכוֹ כְּבָרוֹ</b>. פנימיותו זהה לחיצוניותו.
<b>לִגְנֹב דַּעַת הַבְּרִיּוֹת</b>. להטעותם.
<b>אֲפִלּוּ דַּעַת הַגּוֹי</b>. אסור להטעות (כשם שבדיני ממונות אסור לגזול או להטעות אותו — הלכות גנבה ז,ח, הלכות גזלה ואבדה יא,ג-ה).
<b>בְּשַׂר נְבֵלָה בִּכְלַל שְׁחוּטָה וכו'</b>. משום שהוא חושב שנותן לו בשר איכותי ויקר יותר.
<b>מִנְעָל שֶׁל מֵתָה</b>. העשוי מעור של חיה שמתה, וערכו פחות מזה של שחוטה.
<b>יְסָרֵב</b>. יפציר.
<b>וְהוּא יוֹדֵעַ שֶׁאֵינוֹ אוֹכֵל וכו'</b>. ובכל ההטעיות הללו גורם לחבר לחשוב שמתכוון לכבד אותו.
<b>בְּתִקְרֹבֶת</b>. במתנות.
<b>שְׂפַת אֱמֶת</b>. דיבורי אמת.
<b>וְרוּחַ נָכוֹן וְלֵב טָהוֹר מִכָּל עָמָל וְהַוּוֹת</b>. כוונות נקיות משקר ומרעה.
<h3> ז</h3>
<b>אֶלָּא שָׂמֵחַ</b>. שהיא מידה ממוצעת.
<b>מַרְגִּילִין לְעֶרְוָה</b>. עלולים להביא לידי חטא של עריות.
<b>בְּסֵבֶר פָּנִים יָפוֹת</b>. בנעימוּת.
<b>נִבְהָל לַהוֹן</b>. רודף כסף (על פי משלי כח,כב).
<b>מְעַט עֵסֶק וְעוֹסֵק בַּתּוֹרָה</b>. אדם שממעט בעסק ואינו עושה אלא כמה שצריך לפרנסתו (ראה לעיל א,ד, הלכות תלמוד תורה ג,ז-ט).
<b>הַקִּנְאָה וְהַתַּאֲוָה וְהַכָּבוֹד מוֹצִיאִין אֶת הָאָדָם מִן הָעוֹלָם</b>. שהן מידות המזיקות לאדם עצמו.
<b>וְכָל דְּרָכֶיךָ יִכֹּנוּ</b>. כולן תהיינה מבוססות, בהיותן מכוונות בדרך האמצע.
<h2>פרק ג</h2>
<h3> א</h3>
<b>הוֹאִיל וְהַתַּאֲוָה וְהַכָּבוֹד וְכַיּוֹצֵא בָּהֶן דֶּרֶךְ רָעָה הֵן</b>. כדלעיל ב,ז.
<b>לַצַּד הָאַחֲרוֹן</b>. לקיצוניות ההפוכה.
<b>עַד שֶׁלֹּא יֹאכַל בָּשָׂר וכו'</b>. שכל אלו הם מתאוות הגוף.
<b>אֶלָּא הַשַּׂק וְהַצֶּמֶר הַקָּשֶׁה</b>. ילבש אותם כדי שלא ליהנות מן הבגדים.
<b>כְּגוֹן כָּמְרֵי אֱדוֹם</b>. שבענייני פרישות כאלה נוהגים הכמרים והנזירים הנוצרים.
<b>וְכִפֶּר עָלָיו מֵאֲשֶׁר חָטָא עַל הַנָּפֶשׁ</b>. נאמר על מי שנדר בנזירות, ונטמא במהלך נזירותו.
<b>שֶׁלֹּא פֵּרֵשׁ אֶלָּא מִן הַיַּיִן</b>. שהנזיר אסור בכל היוצא מן הגפן (ראה הלכות נזירות א,א).
<b>צָרִיךְ כַּפָּרָה</b>. על כך שאסר על עצמו הנאת דבר מה.
<b>הַמּוֹנֵעַ עַצְמוֹ מִכָּל דָּבָר</b>. מתנזר מכל הנאה.
<b>אֶלָּא מִדְּבָרִים שֶׁמָּנְעָה הַתּוֹרָה בִּלְבַד</b>. הדברים האסורים לפי ההלכה בלבד.
<b>וּבַכְּלָל הַזֶּה וכו'</b>. אף אלו נכללים בציווי חכמים, שלא לאסור את הדבר המותר.
<b>לָמָּה תִּשּׁוֹמֵם</b>. פרישות יתרה מביאה לידי חורבן ונזק.
<h3> ב</h3>
<b>שֶׁיְּכַוֵּן כָּל מַעֲשָׂיו כֻּלָּם כְּדֵי לֵידַע אֶת הַשֵּׁם בָּרוּךְ הוּא בִּלְבַד</b>. שכל מעשיו בענייני הגוף יהיו למטרה זו.
<b>לְעֻמַּת זֶה הַדָּבָר</b>. לשם כוונה זו.
<b>שֶׁיִּמְצָא דְּבָרִים שֶׁהַגּוּף צָרִיךְ לָהֶן</b>. שיוכל לפרנס בממון זה את צרכי גופו.
<b>לֹא יָשִׂים עַל לִבּוֹ לַעֲשׂוֹת דְּבָרִים הַלָּלוּ כְּדֵי לֵהָנוֹת בִּלְבַד</b>. אין לעשות את המעשים הללו לצורך ההנאה בלבד.
<b>יֹאכַל דְּבָרִים הַמּוֹעִילִים לוֹ</b>. מאכלים שטובים לבריאות הגוף (לפירוט ראה לקמן פרק ד).
<b>מִי שֶׁהָיָה בְּשָׂרוֹ חַם וכו'</b>. שעל פי הרפואה המאכלים הללו מזיקים לגופו.
<b>וְשׁוֹתֶה מֵי הָעֳלָשִׁין</b>. מים שנחלט בהם צמח העולש, ומועילים לרפואה.
<b>שֶׁנִּמְצָא שֶׁהוּא אוֹכֵל וְשׁוֹתֶה דֶּרֶךְ רְפוּאָה בִּלְבַד</b>. שאכילתו ושתייתו לא נועדו להנאה, אלא להחזקת הגוף ורפואתו.
<b>כְּדֵי לְהַבְרוֹת גּוּפוֹ</b>. שיש צורך בריאותי בכך (לפירוט ראה לקמן ד,יט).
<b>וּכְדֵי לְקַיֵּם אֶת הַזֶּרַע</b>. להוליד ילדים.
<h3> ג</h3>
<b>אֵין זוֹ דֶּרֶךְ טוֹבָה</b>. שרואה את טובת גופו בלבד.
<b>לָדַעַת אֶת יי</b>. להתבונן במציאות הבורא ובאחדותו, שהן מצוות עשה (ראה הלכות יסודי התורה א,א-ז).
<b>וְיָשִׂים עַל לִבּוֹ שֶׁיִּהְיֶה לוֹ בֵּן וכו'</b>. שזו תהיה מטרתו בהולדת ילדים.
<b>עוֹבֵד אֶת יי תָּמִיד</b>. בכל מעשיו, שכולם נועדו לתכלית עבודת ה'.
<b>שֶׁתָּנוּחַ דַּעְתּוֹ עָלָיו</b>. שמחשבתו תירגע.
<b>בְּכָל דְּרָכֶיךָ דָעֵהוּ</b>. שכל מעשיך יהיו לשם ידיעת ה'.
<h2>פרק ד</h2>
<h3> א</h3>
<b>הוֹאִיל וֶהֱיוֹת הַגּוּף בָּרִיא וְשָׁלֵם מִדַּרְכֵי יי הוּא וכו'</b>. ראה לעיל ג,ג.
<b>מִדְּבָרִים הַמְאַבְּדִין אֶת הַגּוּף</b>. הגורמים לגוף נזק.
<b>הַמַּבְרִים הַמַּחֲלִימִים</b>. מביאים לבריאות והחלמה.
<b>וְאַל יַשְׁהֶה נְקָבָיו</b>. לא יתאפק מלהתפנות אם נצרך לכך (ראה גם הלכות מאכלות אסורות יז,לא).
<h3> ב</h3>
<b>יִפְחֹת כְּמוֹ רְבִיעַ מִשָּׂבְעָתוֹ</b>. יאכל רבע פחות ממה שצריך בכדי להיות שבע.
<b>בְּתוֹךְ הַמָּזוֹן</b>. באמצע הסעודה.
<b>עַד שֶׁיִּבְדֹּק עַצְמוֹ יָפֶה יָפֶה</b>. יוודא שאינו נצרך להתפנות.
<b>לָחֹם</b>. להתחמם.
<b>יִתְיַגֵּעַ בְּיֶגַע אַחֵר</b>. המפעיל את הגוף ומחממו.
<b>וְיִשְׁקֹט</b>. ינוח.
<h3> ג</h3>
<b>אוֹ יַטֶּה עַל שְׂמֹאל</b>. היא אכילה בדרך הסיבה (ראה הלכות ברכות ז,א, הלכות חמץ ומצה ז,ז-ח).
<h3> ד</h3>
<b>וְיִהְיוּ בְּסוֹף הַלַּיְלָה</b>. אותן שמונה שעות שהוא ישן בהן.
<h3> ה</h3>
<b>לֹא עַל פָּנָיו וְלֹא עַל עָרְפּוֹ אֶלָּא עַל צִדּוֹ</b>. ראה הלכות קריאת שמע ב,ב, הלכות איסורי ביאה כא,יט.
<b>סָמוּךְ לָאֲכִילָה</b>. מיד אחרי האכילה.
<h3> ו</h3>
<b>וּמְעֵי הַקִּשּׁוּאִים</b>. חלקם הפנימי המכיל את הזרעים.
<b>וְלֹא יְעָרְבֵם עִם הַמָּזוֹן וכו'</b>. שלא יתערבו אף בעת העיכול.
<b>מִבֶּטֶן הָעֶלְיוֹן</b>. מן הקיבה.
<b>מְאַמְּצִין אֶת בְּנֵי מֵעַיִם</b>. מקשים את המעיים כך שיהיו נוטים לעצירות.
<b>וּפְרִישִׁין</b>. חבושים.
<b>וּקְרוּסְטְמֵלִין</b>. אגסי בר.
<b>תֵּכֶף לִמְזוֹנוֹ</b>. מיד אחרי אכילת המזון.
<h3> ז</h3>
<b>אוֹכֵל בַּתְּחִלָּה בְּשַׂר הָעוֹף</b>. שהוא קל לעיכול מבשר הבהמה.
<h3> ח</h3>
<b>וְלֹא יַרְבֶּה בִּתְבָלִין</b>. שהתבלין מחמם את הגוף.
<b>מִן הַחַרְדָּל וּמִן הַחִלְתִּית</b>. שהם חריפים ומחממים את הגוף.
<h3> ט</h3>
<b>כְּגוֹן הַדָּגִים הַגְּדוֹלִים הַמְלוּחִים הַיְשָׁנִים וכו'</b>. דברים ישנים שהמלח משמר אותם מקלקול.
<b>וְיַיִן מִגִּתּוֹ</b>. שנדרך וטרם תסס.
<b>וְתַבְשִׁיל שֶׁשָּׁהָה עַד שֶׁנָּדַף רֵיחוֹ</b>. שעבר עליו זמן עד שהתחיל להתקלקל.
<b>סַם הַמָּוֶת</b>. רעל.
<b>אֵינָם כְּמוֹ הָרִאשׁוֹנוֹת לָרֹעַ</b>. מזיקים פחות מהמאכלים שנמנו לעיל.
<b>מְעַט וְאַחַר יָמִים הַרְבֵּה</b>. בכמות מועטה ולעתים רחוקות.
<b>וְהַסָּפִיר</b>. אפונה.
<b>וּבִימוֹת הַגְּשָׁמִים</b>. מפני שעיכול המאכלים הללו מאמץ את הגוף ומחממו (כדלעיל ה"ח).
<h3> י</h3>
<b>שֶׁהֵן רָעִים וְאֵינָן כְּמוֹ אֵלּוּ</b>. שאכילתם מזיקה פחות.
<b>וְהַסֹּלֶת שֶׁנִּפּוּ אוֹתָהּ כָּל צָרְכָּהּ וכו'</b>. שניקו אותה לחלוטין מקליפות גרעין החיטה.
<b>וְהַצִּיר</b>. היוצא מדגים מלוחים כבושים.
<b>וְהַמֻּרְיָס</b>. רוטב הנעשה מקרבי דגים.
<h3> יא</h3>
<b>וְאֵין צָרִיךְ לוֹמַר רְטֻבִּים</b>. שהם רעים אף יותר מהיבשים.
<b>הֲרֵי הֵן לַגּוּף כַּחֲרָבוֹת</b>. ומזיקים ממש.
<b>אֲבָל לֹא יַתְמִיד אֲכִילָתָן</b>. שלא יאכלם תמיד, אלא לעתים.
<h3> יב</h3>
<b>רַע לַקְּטַנִּים וְיָפֶה לַזְּקֵנִים</b>. מזיק לצעירים ומועיל למבוגרים.
<b>וְכָל שֶׁכֵּן בִּימוֹת הַגְּשָׁמִים</b>. שמועילים לזקנים, משום שהם מחממים.
<b>שְׁנֵי שְׁלִישֵׁי מַה שֶּׁהוּא אוֹכֵל בִּימוֹת הַגְּשָׁמִים</b>. כדי שבקיץ הגוף יתאמץ פחות בתהליך העיכול, ולא יתחמם.
<h3> יג</h3>
<b>רָפִים</b>. רפויים.
<b>שֶׁהָרְאִי נִמְנָע</b>. הצואה נעצרת.
<b>הָיָה בָּחוּר</b>. אדם צעיר.
<b>מְלוּחִים</b>. עלים מצמח המלוח (צמח מדברִי בעל עלים רחבים ומלוחים).
<b>זָקֵן</b>. מבוגר.
<h3> יד</h3>
<b>מִתְעַמֵּל וְיָגֵעַ הַרְבֵּה</b>. מפעיל את גופו ומעייף אותו (לעיל ה"ב).
<h3> טו</h3>
<b>יוֹשֵׁב לָבֶטַח</b>. בלא עמל ותנועה.
<b>שֶׁמַּשְׁהֶה נְקָבָיו</b>. מתאפק (לעיל ה"א).
<b>תָּשֵׁשׁ</b>. נחלש.
<b>וַאֲכִילָה גַּסָּה</b>. אכילה מרובה ומוגזמת.
<b>וּלְשׁוֹנוֹ מִלְּדַבֵּר אֶלָּא בִּצְרָכָיו</b>. שימעט אדם בדיבור כמה שיכול (לעיל ב,ד).
<h3> טז</h3>
<b>מִשִּׁבְעָה יָמִים לְשִׁבְעָה יָמִים</b>. פעם אחת בשבוע.
<b>בְּחַמִּין שֶׁהַגּוּף נִכְוֶה בָּהֶן</b>. מים חמים מאוד.
<b>עַד שֶׁיִּרְחַץ בְּצוֹנִין</b>. יעבור בהדרגה למים קרים.
<b>וְלֹא יִרְחֹץ בְּצוֹנִין בִּימוֹת הַגְּשָׁמִים</b>. שלא יתקרר גופו יותר מדי.
<b>וִיפָרֵךְ כָּל גּוּפוֹ</b>. יתעייף מן הרחיצה.
<b>אֶלָּא כְּשֶׁיָּזִיעַ וִיפָרֵךְ גּוּפוֹ יִשְׁתַּטֵּף וְיֵצֵא</b>. שבשלב זה הרחיצה מתחילה להזיק.
<b>וּבוֹדֵק עַצְמוֹ</b>. אם צריך להתפנות.
<b>וּכְשֶׁיֵּעוֹר</b>. יקום משנתו.
<b>הַכֹּל עֲשָׂרָה</b>. בסך הכל עשר בדיקות.
<h3> יז</h3>
<b>בַּבַּיִת הַחִיצוֹן</b>. החדר החיצוני שבמרחץ שבו מתלבשים (ראה הלכות תפילין ד,כב).
<h3> יח</h3>
<b>לְהַקִּיז דָּם</b>. הוצאת דם מן הגוף כפעולה רפואית.
<b>אֶלָּא בְּיוֹמֵי נִיסָן וּמְעַט בְּיוֹמֵי תִּשְׁרֵי</b>. שבהם מזג האוויר נוח.
<b>וּמֵאַחַר חֲמִשִּׁים שָׁנָה</b>. אחרי גיל חמישים.
<b>וְלֹא יַקִּיז אָדָם דָּם וכו'</b>. שאין להקיז במצב שבו הגוף חלוש, או יהיה חלוש אחרי ההקזה.
<h3> יט</h3>
<b>בָּלֶה</b>. מתבלה.
<b>כָּלֶה</b>. נגמר.
<b>חֵילֶךָ</b>. כוחך.
<b>וּדְרָכֶיךָ לַמְחוֹת מְלָכִין</b>. אל תגרום בהתנהגותך לאבד את עתידך כמלך.
<b>זִקְנָה קוֹפֶצֶת עָלָיו</b>. מזקין במהירות.
<b>תָּשֵׁשׁ</b>. נחלש.
<b>רָבֶה</b>. מתרבה.
<b>כְּשֶׁיִּמְצָא גּוּפוֹ בָּרִיא וְחָזָק בְּיוֹתֵר</b>. ולא כשהוא חלוש.
<b>שֶׁלֹּא לְדַעְתּוֹ</b>. שלא מרצונו.
<b>וּמֵסִיחַ עַצְמוֹ לְדָבָר אַחֵר</b>. מנסה לעסוק בדברים אחרים.
<b>לֹא לִפְנֵיהֶם וְלֹא לְאַחֲרֵיהֶם</b>. שהם זמנים של חולשת הגוף.
<h3> כ</h3>
<b>אֲנִי עָרֵב לוֹ</b>. מובטח לו.
<b>הָיָה גּוּפוֹ רַע מִתְּחִלַּת בְּרִיָּתוֹ</b>. שהיו בו קלקולים מולדים.
<h3> כא</h3>
<b>וְשִׁנּוּי וֶסֶת תְּחִלַּת חֹלִי</b>. שינוי ההרגלים גורם למחלות.
<h3> כב</h3>
<b>אֵין רָאוּי לוֹ לָזוּז מִכָּל הַדְּרָכִים</b>. שבהיעדר המלצה אחרת, יש לנהוג לפי האמור כאן.
<h3> כג</h3>
<b>אֵין תַּלְמִיד חֲכָמִים רַשַּׁאי לָדוּר בְּתוֹכָהּ</b>. משום שאותם הדברים הכרחיים לחיים מתוקנים, וראוי שתלמיד חכמים יקפיד על כך.
<b>וְאֻמָּן</b>. מקיז דם.
<b>וּמְלַמֵּד תִּינוֹקוֹת</b>. שמלמדם תורה (ראה גם הלכות תלמוד תורה ב,א).
<b>וְלַבְלָר</b>. עוסק במלאכת הכתיבה.
<b>וּבֵית דִּין מַכִּין וְחוֹבְשִׁין</b>. בעלי סמכות להלקות ולכלוא עבריינים.
<h2>פרק ה</h2>
<h3> א</h3>
<b>וְהוּא מֻבְדָּל בָּהֶן מִשְּׁאָר הָעָם</b>. ניכר מהם שהוא איש המעלה, שונה ומיוחד.
<b>וּבְכִלְכּוּל דְּבָרָיו</b>. הנהגת ענייניו הכספיים (ראה לקמן ה"י).
<b>גַּרְגְּרָן</b>. זללן.
<b>לְהַבְרוֹת</b>. להבריא.
<b>אֲכִילָה גַּסָּה</b>. אכילה מרובה ומוגזמת.
<b>שֶׁתִּפַּח כְּרֵסָן</b>. תתנפח בטנם.
<b>וְזֵרִיתִי פֶרֶשׁ עַל פְּנֵיכֶם פֶּרֶשׁ חַגֵּיכֶם</b>. אזרוק על פניכם את הצואה, הנוצרת מריבוי אכילה.
<b>וְעוֹשִׂין כָּל יְמֵיהֶם כְּחַגִּים</b>. שבהם מרבים בסעודה ושמחה (ראה הלכות יום טוב ו,יז-יח).
<b>וְהֵם הָאוֹמְרִים אָכוֹל וְשָׁתוֹ כִּי מָחָר נָמוּת</b>. אותם האנשים המרבים באכילה, עושים זאת משום שהם רודפים אחר ההנאות כל עוד הם יכולים לעסוק בהן.
<b>כִּי כָּל שֻׁלְחָנוֹת מָלְאוּ קִיא צֹאָה בְּלִי מָקוֹם</b>. שסעודה כזו נמשלה לטינופת, שסופה לבוא לידי כך ובלא תועלת אחרת.
<b>אֶלָּא תַּבְשִׁיל אֶחָד אוֹ שְׁנַיִם</b>. שאינו להוט לפאר סעודתו, אלא מסתפק במה שצריך.
<b>כְּדֵי חַיָּיו</b>. כמה שצריך לחיי גופו (ראה לעיל ג,ב, ד,ב).
<h3> ב</h3>
<b>לֹא יֹאכַל בַּחֲנוּת וְלֹא בַּשּׁוּק</b>. ראה הלכות עדות יא,ה.
<b>וְלֹא עַל אוֹתָן הַשֻּׁלְחָנוֹת וכו'</b>. יחד עם האנשים הלהוטים אחר הנאת האכילה (לעיל ה"א).
<b>וְהוּא שֶׁיִּהְיֶה תַּלְמִיד חֲכָמִים שֶׁנָּשָׂא בַּת תַּלְמִיד חֲכָמִים</b>. שהוא זיווג הגון וראוי (ראה הלכות איסורי ביאה כא,לב).
<b>לֹא אָכְלוּ מֵעוֹלָם מִסְּעוּדָה שֶׁאֵינָהּ שֶׁלָּהֶם</b>. שלא רצו ליהנות מרכוש שאינו שלהם (וראה הלכות זכייה ומתנה יב,יז).
<h3> ג</h3>
<b>אֶלָּא כְּדֵי לִשְׁרוֹת אֲכִילָה שֶׁבְּמֵעָיו</b>. כדי שהאוכל יתעכל היטב.
<b>הֲרֵי זֶה חִלֵּל אֶת הַשֵּׁם</b>. ראה הלכות יסודי התורה ה,יא.
<b>וְאָסוּר לִשְׁתּוֹת בַּצָּהֳרַיִם</b>. שאם ישתכר בצהריים יפסיד את שארית היום.
<b>וְאֵין נִזְהָרִין אֶלָּא מִיַּיִן שֶׁלְּאַחַר הַמָּזוֹן</b>. שהוא משכר.
<h3> ד</h3>
<b>כְּתַרְנְגוֹל</b>. המרבה בתשמיש (ראה הלכות איסורי ביאה כא,יא).
<b>מִלֵּילֵי שַׁבָּת לְלֵילֵי שַׁבָּת</b>. שהוא עונת תלמידי חכמים (הלכות אישות יד,א).
<b>אִם יֵשׁ בּוֹ כֹּחַ</b>. אם הוא בריא ומסוגל לכך (ראה הלכות אישות יד,ז).
<b>מְסַפֵּר עִמָּהּ</b>. משמש מיטתו.
<b>לֹא בִּתְחִלַּת הַלַּיְלָה וכו'</b>. ראה לעיל ד,יט, הלכות אישות כא,י.
<b>הֲבַאי</b>. הבל.
<b>וְלֹא עַצְלָנִין</b>. עייפים.
<b>וְלֹא יֶאֱנֹס אוֹתָהּ</b>. לא יכריח אותה (ראה הלכות איסורי ביאה כא,יב).
<h3> ה</h3>
<b>שֶׁאִם הָיוּ לוֹ בָּנִים</b>. אם נולדו לו בנים מתשמיש זה.
<b>הוֹוִין בָּנִים נָאִים וּבַיְשָׁנִין וכו'</b>. זוכים למעלות טובות משום שיצירתם בקדושה.
<b>הוֹוִין לוֹ בָּנִים כְּמוֹ אוֹתָן הָעָם</b>. חסרי מעלות מיוחדות.
<h3> ו</h3>
<b>וְלֹא יְגַלּוּ רֹאשָׁן וְלֹא גּוּפָן</b>. אינם חושפים אותם, משום צניעות.
<b>וְלֹא יְקַנֵּחַ בְּיָמִין</b>. לא ינגב עצמו בבית הכסא ביד ימין, שהיא היד המכובדת (ראה למשל הלכות תפילה יד,ג, הלכות ביאת המקדש ה,יח).
<b>חֶדֶר בְּחֶדֶר לִפְנִים מִן הַמְעָרָה</b>. שיש שם הסתרה יתרה.
<b>וְאִם נִפְנֶה אֲחוֹרֵי גָּדֵר</b>. ולא בבית כיסא.
<b>נִתְעַטֵּשׁ</b>. יציאת קול בשעת עשיית צרכיו.
<b>בַּבִּקְעָה</b>. שדה פתוח, שאין שם דבר המסתירו.
<b>פֵּרוּעוֹ</b>. חשיפת הגוף.
<b>לְהִפָּנוֹת שַׁחֲרִית וְעַרְבִית וכו'</b>. בבוקר ובערב כשאין רבים מצויים בחוץ, מפני שאם יתפנה באמצע היום יצטרך להתרחק מרחק רב מחמת צניעות (ראה גם הלכות מאכלות אסורות יז,לא).
<h3> ז</h3>
<b>דִּבּוּרוֹ בְּנַחַת</b>. ברוגע (ראה גם הלכות יסודי התורה ה,יא).
<b>יִזָּהֵר שֶׁלֹּא יִתְרַחֵק</b>. שלא יאט את דיבורו יותר מדי.
<b>וּמַקְדִּים לִשְׁלוֹם כָּל הָאָדָם</b>. פונה אליהם בברכת שלום.
<b>וְאִם לָאו שׁוֹתֵק</b>. ונמנע מאמירת דבר שאינו מתקבל.
<b>יְרַצֶּה</b>. יפייס.
<b>יִשְׁאַל לוֹ עַל נִדְרוֹ</b>. להתיר את הנדר אם הוא מתחרט עליו (לאופן ההיתר ראה הלכות שבועות פרק ו).
<b>שֶׁתִּתְקָרֵר דַּעְתּוֹ וְיָנוּחַ</b>. יירגע מסערת רוחו שבגללה נדר.
<b>מִפְּנֵי שֶׁהוּא בָּהוּל עַד שֶׁיִּקָּבֵר</b>. שאין דעתו מיושבת בזמן זה (ראה גם הלכות אבל ד,ו).
<b>וְלֹא יֵרָאֶה לַחֲבֵרוֹ וכו'</b>. ישתדל שלא להיראות בפניו בזמן שהוא עושה דבר בלתי ראוי, כדי שלא לביישו.
<b>וְלֹא יְשַׁנֶּה בְּדִבּוּרוֹ</b>. לומר דבר שאינו אמת.
<b>אֶלָּא בְּדִבְרֵי שָׁלוֹם וְכַיּוֹצֵא בָּהֶן</b>. שמותר לשנות מן האמת כדי להביא שלום בין אדם לחברו (ראה גם הלכות גזלה ואבדה יד,יג).
<b>אֲפִלּוּ הִיא אִשְׁתּוֹ אוֹ אֲחוֹתוֹ אוֹ בִּתּוֹ</b>. שאין הכל יודעים שהם קרובי משפחה, והדבר נראה מגונה.
<h3> ח</h3>
<b>נָטוּי</b>. מתוח.
<b>כְּעֵין שֶׁנֶּאֱמַר</b>. בדברי הביקורת של הנביא כלפי בנות ציון הגאות.
<b>וּמְשַׂקְּרוֹת עֵינָיִם</b>. רומזות בעיניהן.
<b>עָקֵב בְּצַד גּוּדָל בְּנַחַת</b>. הליכה אטית בצעדים קטנים.
<b>וְיִנְהַג בְּשִׁגָּעוֹן</b>. שהריצה ברשות הרבים היא התנהגות חריגה (ראה הלכות חובל ומזיק ו,ט).
<b>כְּבַעֲלֵי חֲטֹרֶת</b>. כמו בעל גיבנת.
<b>מִסְתַּכֵּל לְמַטָּה כְּמִי שֶׁהוּא עוֹמֵד בִּתְפִלָּה</b>. שבזמן תפילת עמידה צריך לכוון את עיניו כלפי מטה, כאילו הוא מביט לארץ (ראה הלכות תפילה ה,ד).
<b>בְּשָׁוֶה</b>. במהירות הראויה.
<b>לִבּוֹ חָסֵר</b>. הוא חסר דעת.
<b>וְאָמַר לַכֹּל סָכָל הוּא</b>. מהתנהגותו מובן לכל כי הוא טיפש.
<h3> ט</h3>
<b>וְאָסוּר לוֹ שֶׁיִּמָּצֵא בְּבִגְדוֹ כֶּתֶם וכו'</b>. שהוא דרך ביזיון.
<b>שֶׁהַכֹּל מִסְתַּכְּלִין בָּהֶם</b>. חריגים בחשיבותם.
<b>בֵּינוֹנִיִּים</b>. ממוצעים.
<b>מַדָּיו</b>. כותנתו.
<b>הַקַּלִּים בְּיוֹתֵר</b>. דקים מאוד.
<b>סְחוּבִין עַל הָאָרֶץ</b>. בגדים ארוכים הנגררים על הארץ.
<b>עַד עֲקֵבוֹ</b>. כתונת המכסה את כל הרגל.
<b>וּבֵית יָד שֶׁלּוֹ עַד רָאשֵׁי אֶצְבְּעוֹתָיו</b>. השרוול מכסה את כף היד (ראה הלכות כלי המקדש ח,יז).
<b>וְלֹא יְשַׁלְשֵׁל טַלִּיתוֹ</b>. לא יפשוט אותה באופן שלא תהיה מקופלת, שזהו דרך כבוד וגדולה (ראה הלכות כלי המקדש ח,ד).
<b>אֶלָּא בְּשַׁבָּת בִּלְבַד וכו'</b>. משום כבוד השבת (ראה גם הלכות שבת ל,ג).
<b>מְטֻלָּאִים בְּבֶגֶד</b>. בחתיכות בד.
<b>אֲבָל בִּימוֹת הַגְּשָׁמִים מֻתָּר</b>. שאז אין ברירה.
<b>מְבֻשָּׂם</b>. סך על גופו מיני בושם (ראה גם הלכות ברכות ז,יד).
<b>מִפְּנֵי הַחֲשָׁד</b>. שיחשדו בו שהוא מתבשם או יוצא בלילה לזנות.
<h3> י</h3>
<b>מְכַלְכֵּל דְּבָרָיו בְּמִשְׁפָּט</b>. מנהל את ענייניו הכספיים בצורה שקולה.
<b>כְּפִי מָמוֹנוֹ וְהַצְלָחָתוֹ וכו'</b>. לפי מצבו הכלכלי, ולא יתרגל לדברים שאין ידו משגת.
<b>אֶלָּא לְתֵאָבוֹן</b>. כשהוא מתאווה לבשר.
<b>מֵעֶרֶב שַׁבָּת לְעֶרֶב שַׁבָּת</b>. פעם אחת בשבוע.
<h3> יא</h3>
<b>דֶּרֶךְ בַּעֲלֵי דֵּעָה</b>. המתנהגים על פי הסדר ההגיוני.
<b>שֶׁנֶּאֱמַר וּמִי הָאִישׁ וכו'</b>. במצוות התורה על היציאה למלחמה, נאמר כי הכהן מדבר אל העם וקורא למי שנטע כרם, בנה בית או ארס אישה לשוב לביתו מן המערכה (ראה הלכות מלכים פרק ז). ומדייקים מכך שנשיאת האישה נזכרה בסוף המעשים הללו.
<b>יְחַזֵּר לְבַקֵּשׁ אֻמָּנוּת אוֹ יִתְפַּרְנֵס מִן הַצְּדָקָה</b>. יחפש לעצמו מקצוע, ואם לא ימצא יתפרנס מן הצדקה.
<b>יִהְיוּ מַעֲשֶׂיךָ הֲפוּכִין</b>. הקללה היא שלא תנהג בדרך הנכונה, וממילא יצמח עתיד רע.
<h3> יב</h3>
<b>וְיַטְרִיחַ עַל הַבְּרִיּוֹת</b>. שאם לא יהיה לו דבר ייאלץ להתפרנס משל אחרים (ראה גם הלכות ערכין וחרמין ח,יג).
<b>וְלֹא יִמְכֹּר שָׂדֶה וְיִקְנֶה בַּיִת</b>. שרווח השדה מרובה.
<h3> יג</h3>
<b>מְדַקְדֵּק עַל עַצְמוֹ בַּחֶשְׁבּוֹן</b>. לשלם כל מה שחייב.
<b>וְנוֹתֵן דְּמֵי הַלֶּקַח לְאַלְתַּר</b>. אם יש לו אפשרות לכך (הלכות יסודי התורה ה,יא).
<b>לְאַלְתַּר</b>. מייד.
<b>לֹא עָרֵב וְלֹא קַבְּלָן</b>. המקבלים על עצמם לשלם את חובו של אדם אחר, ועלולים להפסיד שלא באשמתם (ראה הלכות מלווה ולווה כה,ה).
<b>וְלֹא יָבֹא בְּהַרְשָׁאָה</b>. לא יתמנה כשליח לתבוע ממונות מאחרים (ראה הלכות שלוחין ושותפין ג,ה).
<b>בְּמָקוֹם שֶׁלֹּא חִיְּבָה אוֹתוֹ תּוֹרָה וכו'</b>. אף כאשר מדין התורה אינו חייב בדבר, מתנהג כאילו חייב. למשל אם אמר שיקנה דבר, אף שאין זה קניין, אינו חוזר בו (הלכות מכירה ז,ח).
<b>מַאֲרִיךְ לָהֶן</b>. אינו כועס.
<b>וּמַלְוֶה וְחוֹנֵן</b>. מלווה להם בעת הצורך ומרחם עליהם.
<b>וְלֹא יֵרֵד לְתוֹךְ אֻמָּנוּת חֲבֵרוֹ</b>. לא יעסוק באומנותו של אחר ויתחרה בו.
<b>יָצֵר</b>. יציק.
<b>מִן הַנֶּעֱלָבִים וְלֹא מִן הָעוֹלְבִין</b>. ראה גם הלכות תלמוד תורה ז,יג.
<b>יִשְׂרָאֵל אֲשֶׁר בְּךָ אֶתְפָּאָר</b>. שה' מתפאר בו, וזהו קידוש השם (הלכות יסודי התורה ה,יא).
<h2>פרק ו</h2>
<h3> א</h3>
<b>דֶּרֶךְ בְּרִיָּתוֹ שֶׁל אָדָם</b>. הרגלו מטבעו.
<b>הוֹלֵךְ אֶת חֲכָמִים יֶחְכָּם וְרֹעֶה כְסִילִים יֵרוֹעַ</b>. המצטרף אל החכמים יחכים, ואילו החבר של הטיפשים יינזק מחברותם.
<b>יֵלֵךְ לְמָקוֹם שֶׁאֲנָשָׁיו צַדִּיקִים</b>. ולא יתגורר בשכנות לאנשים רשעים (ראה גם הלכות אישות יג,טו).
<b>מִפְּנֵי הַגְּיָסוֹת</b>. שיש סכנה להלך בדרכים.
<b>יֵשֵׁב לְבַדּוֹ יְחִידִי</b>. יתרחק מאנשי המדינה ולא ילמד ממעשיהם.
<b>וְלַחֲוָחִים</b>. למצודות, מקומות מוגנים.
<b>מִי יִתְּנֵנִי בַמִּדְבָּר מְלוֹן אוֹרְחִים</b>. הלוואי שהייתי במדבר, מקום שבו לנים עוברי אורח (הולכי דרך), ולא במקומות יישוב שבהם גרים אנשי רשע.
<h3> ב</h3>
<b>לְהִדַּבֵּק בַּחֲכָמִים</b>. להיות קשור וקרוב אליהם.
<b>פְּרַקְמַטְיָא</b>. מסחר.
<b>מִתְאַבֵּק בַּעֲפַר רַגְלֵיהֶם וכו'</b>. יושב על הקרקע לפניהם כדי לשמוע את דבריהם.
<h3> ג</h3>
<b>וְלָחוּס עַל מָמוֹנוֹ</b>. להיזהר ברכושו שלא יינזק.
<b>וְהַמִּתְכַּבֵּד בִּקְלוֹן חֲבֵרוֹ</b>. מבסס את כבוד עצמו על ביזוי האחר.
<b>כְּגוּפוֹ</b>. כפי שאדם מתייחס לעצמו.
<h3> ד</h3>
<b>הַגֵּר שֶׁבָּא וְנִכְנַס תַּחַת כַּנְפֵי הַשְּׁכִינָה</b>. שקיבל מצוות ונהיה יהודי (ראה הלכות איסורי ביאה יג,ד).
<b>בִּכְלַל רֵעִים</b>. נכלל בגדר 'רעך' ככל אדם מישראל.
<h3> ה</h3>
<b>בְּלִבּוֹ</b>. בלא שהשנאה תבוא לידי ביטוי במעשה.
<b>וְאֵין לוֹקִין עַל לָאו זֶה לְפִי שֶׁאֵין בּוֹ מַעֲשֶׂה</b>. שאין לוקים על עברה אלא אם יש בה מעשה ממשי (הלכות סנהדרין יח,א-ב).
<b>הַמַּכֶּה... וְהַמְחָרֵף... אַף עַל פִּי שֶׁאֵינוֹ רַשַּׁאי</b>. שהדבר אסור (לקמן ה"ח, הלכות חובל ה,א).
<h3> ו</h3>
<b>לֹא יִשְׂטְמֶנּוּ וְיִשְׁתֹּק</b>. לא ישנא אותו בלבו מבלי לומר לו דבר.
<b>הוֹכֵחַ תּוֹכִיחַ אֶת עֲמִיתֶךָ</b>. ותחילת הפסוק: "לא תשנא את אחיך בלבבך". שלא תמשיך לשאת עליו בלבך את החטא שעשה לך.
<b>וַיִּתְפַּלֵּל אַבְרָהָם אֶל הָאֱלֹהִים</b>. שהתפלל בעד רפואתו של אבימלך מלך פלשתים, וסלח לו על כך שלקח ממנו את שרה אשתו, אחרי שאבימלך ביקש מחילה.
<h3> ז</h3>
<b>מִצְוָה לְהַחֲזִירוֹ לְמוּטָב</b>. לגרום לו לעזוב את החטא (וראה הלכות תשובה ד,א).
<b>שֶׁהוּא חוֹטֵא עַל עַצְמוֹ</b>. גורם רעה לעצמו בחטאיו (ראה שם ה,ב).
<b>בֵּינוֹ לְבֵין עַצְמוֹ</b>. בלא נוכחות אחרים.
<b>אֵינִי שׁוֹמֵעַ</b>. איני מקשיב ומקבל ממך.
<h3> ח</h3>
<b>לֹא יְדַבֵּר לוֹ קָשׁוֹת עַד שֶׁיַּכְלִימֶנּוּ</b>. עד שיתבייש החבר מדבריו.
<b>וְלֹא תִשָּׂא עָלָיו חֵטְא</b>. שלא תחטא בדברי התוכחה.
<b>וּפָנָיו מִשְׁתַּנּוֹת</b>. מלבינות פניו מצער ובושה.
<b>כָּךְ אָמְרוּ חֲכָמִים הַמַּלְבִּין פְּנֵי חֲבֵרוֹ בָּרַבִּים וכו'</b>. ראה הלכות תשובה ג,יד.
<b>בְּשֵׁם שֶׁהוּא בּוֹשׁ מִמֶּנּוּ</b>. בכינוי המבייש אותו.
<b>אִם לֹא חָזַר בּוֹ בַּסֵּתֶר</b>. אחרי שהוכיחו אותו בצנעה.
<b>וּמְחָרְפִים</b>. מבזים.
<b>כְּמוֹ שֶׁעָשׂוּ כָּל הַנְּבִיאִים בְּיִשְׂרָאֵל</b>. שלא נמנעו מלהוכיחם ברבים ובלשון קשה.
<h3> ט</h3>
<b>הֶדְיוֹט בְּיוֹתֵר</b>. חסר חכמה למדי, ולא מבין את משמעות מעשיו.
<b>לֹא הִקְפִּידָה תּוֹרָה אֶלָּא עַל הַמַּשְׂטֵמָה</b>. העיקר הוא שלא ישנא האדם את חברו, וכדי שלא ישנאנו צריך להוכיחו.
<h3> י</h3>
<b>לְהִזָּהֵר בִּיתוֹמִים וְאַלְמָנוֹת</b>. שלא לפגוע בהם (ראה הלכות יום טוב ו,יח, הלכות מגילה ב,יז).
<b>אַלְמָנָתוֹ שֶׁל מֶלֶךְ וכו'</b>. שאינם נצרכים לסיוע כספי של הבריות.
<b>רָדָה בָּהֶן</b>. העביד אותם בעבודה קשה ומכאיבה.
<b>בְּרִית כָּרַת לָהֶם מִי שֶׁאָמַר וְהָיָה הָעוֹלָם</b>. הקדוש ברוך הוא הבטיח להם.
<b>צוֹעֲקִין מֵחָמָס</b>. מתפללים ומתאוננים על שמציקים להם.
<b>אֲבָל אִם עִנָּה אוֹתָם הָרַב כְּדֵי לְלַמְּדָם תּוֹרָה אוֹ אֻמָּנוּת וכו'</b>. שיש רשות לרב להכות את התלמידים (ראה הלכות תלמוד תורה ב,ב, הלכות רוצח ה,ו).
<b>וְאַף עַל פִּי כֵן לֹא יִנְהֹג בָּהֶם מִנְהַג כָּל אָדָם</b>. אף מי שהותר לו לצערם, לא ינהג בהם כדרך שנוהג באחרים.
<b>הֶפְרֵשׁ</b>. הבדל.
<b>עַד שֶׁלֹּא יִהְיוּ צְרִיכִין לְאָדָם גָּדוֹל לְהִסָּמֵךְ לוֹ לְאָמְנָם וּלְהִטַּפֵּל בָּהֶן</b>. שיהיו גדולים דיים, ולא יצטרכו מישהו שיגדלם ויטפל בהם. [הערה: הרמב"ם בפה"מ מנקד את המילה אימתי: אַמָּתַי.]
<h2>פרק ז</h2>
<h3> א</h3>
<b>הַמְרַגֵּל</b>. מרכל, מעביר מידע (לקמן ה"ב).
<b>שֶׁאֵין לוֹקִין עַל לָאו זֶה</b>. שאף הוא לאו שאין בו מעשה ממשי (ראה לעיל ו,ה).
<b>וְגוֹרֵם לַהֲרֹג נְפָשׁוֹת רַבּוֹת מִיִּשְׂרָאֵל</b>. עלול לגרום נזק רב, כדלקמן.
<b>לְכָךְ נִסְמַךְ לוֹ</b>. סופו של אותו הפסוק.
<b>מָה אֵרַע לְדוֹאֵג הָאֲדוֹמִי</b>. שסיפר לשאול שדוד קיבל סיוע מאת אחימלך הכהן, ובשל כך נגזר דין מוות על כל כהני העיר נוב (שמואל א פרק כב).
<h3> ב</h3>
<b>טוֹעֵן דְּבָרִים</b>. מעמיס דברים, כרוכל המעביר סחורה ממקום למקום.
<b>הֲרֵי זֶה מַחֲרִיב אֶת הָעוֹלָם</b>. שהדבר עתיד לעורר סכסוכים בין אנשים.
<b>בִּגְנוּת חֲבֵרוֹ</b>. דברים רעים שעשה האחר.
<b>מוֹצִיא שֵׁם רַע עַל חֲבֵרוֹ נִקְרָא</b>. ראה הלכות נערה בתולה ג,א.
<b>אֲבָל בַּעַל לָשׁוֹן הָרַע</b>. המדבר רעות שאינן דברי שקר, בניגוד למוציא שם רע.
<b>עַל זֶה הַכָּתוּב אוֹמֵר יַכְרֵת יי כָּל שִׂפְתֵי חֲלָקוֹת</b>. ה' מעניש ומשמיד את כל המדברים בדיבורים האסורים.
<h3> ג</h3>
<b>וְלָשׁוֹן הָרַע כְּנֶגֶד כֻּלָּם</b>. חמור כשלוש העברות הללו (וראה הלכות תשובה ג,ו).
<b>כָּפַר בָּעִקָּר</b>. באדון העולם.
<b>שְׁלֹשָׁה לָשׁוֹן הָרַע הוֹרֶגֶת וכו'</b>. שלכל הצדדים המעורבים בה היא גורמת נזק.
<b>וְהַמְקַבְּלוֹ יָתֵר מִן הָאוֹמְרוֹ</b>. דינו חמור יותר, שאילו לא היה מקבלו היה הנזק נמנע.
<h3> ד</h3>
<b>אֲבַק לָשׁוֹן הָרַע</b>. דיבורים שרומזים על כך שיש דבר רע, בלא סיפור מפורש של העניין (ראה הלכות איסורי ביאה כב,יט).
<b>מִי יֹאמַר לִפְלוֹנִי וכו'</b>. תמיהה על התנהגותו של אדם, או רמז על דברים רעים.
<b>מְבָרֵךְ רֵעֵהוּ בְּקוֹל גָּדוֹל וכו'</b>. שדיבור בטובתו של אדם יכול להיחשב כקללה.
<b>דֶּרֶךְ שְׂחוֹק וְדֶרֶךְ קַלּוּת רֹאשׁ</b>. כאילו אינו מתכוון ברצינות לדבריו.
<b>כְּמִתְלַהְלֵהַּ הַיּוֹרֶה זִקִּים חִצִּים וָמָוֶת וכו'</b>. כאדם המשתטה ועושה דברים מסכני נפשות, וטוען שהדברים לא נעשו בכוונה.
<b>דֶּרֶךְ רְמִיּוּת</b>. כאילו אינו מתייחס לאותו העניין ולאותו האדם.
<b>אֵינִי יוֹדֵעַ שֶׁאֵלּוּ מַעֲשָׂיו שֶׁל פְּלוֹנִי וכו'</b>. שכן לא אמרתי דבר במפורש.
<h3> ה</h3>
<b>אֶחָד הַמְסַפֵּר... בִּפְנֵי חֲבֵרוֹ אוֹ שֶׁלֹּא בְּפָנָיו</b>. אין הבדל בדין אם הדברים נאמרים בפני אותו אדם שמסופר עליו או שלא בפניו.
<b>שֶׁגּוֹרְמִין אִם נִשְׁמְעוּ אִישׁ מִפִּי אִישׁ לְהַזִּיק חֲבֵרוֹ וכו'</b>. שאם יתפרסמו עלולים לגרום לנזק כלשהו.
<b>כְּבָר נִשְׁמַע הַדָּבָר וְנוֹדַע</b>. העניין התפרסם, ולכן מכאן והלאה אין המספרו גורם לנזק.
<b>וְהוּא שֶׁלֹּא יִתְכַּוֵּן לְהַעֲבִיר הַקּוֹל וּלְגַלּוֹתוֹ יָתֵר</b>. שלא יתכוון לפרסם את השמועה הזו בצורה רחבה יותר.
<h3> ו</h3>
<b>שֶׁאָסוּר לָדוּר בִּשְׁכוּנָתָם</b>. שמא ילמד ממעשיהם (ראה לעיל ו,א, הלכות טומאת צרעת טז,י).
<b>וְלֹא נֶחְתַּם גְּזַר דִּין עַל אֲבוֹתֵינוּ בַּמִּדְבָּר אֶלָּא עַל לָשׁוֹן הָרַע בִּלְבַד</b>. על כך שבני ישראל האמינו לדברי המרגלים, שדיברו בגנותה של ארץ כנען (במדבר פרקים יג-יד).
<h3> ז</h3>
<b>וְאַף עַל פִּי שֶׁאֵינוֹ לוֹקֶה</b>. שאין בו מעשה (כדלעיל ה"א).
<b>לִהְיוֹת מַעֲבִיר עַל כָּל דִּבְרֵי הָעוֹלָם</b>. שימחל על כל דבר שבעולם הזה.
<b>שֶׁהַכֹּל אֵצֶל הַמְבִינִים דִּבְרֵי הֶבֶל וַהֲבַאי וכו'</b>. שהמבינים יודעים שהדברים הללו אינם בעלי ערך, ואינם מצדיקים התנהגות של נקמה.
<b>קַרְדֻּמְּךָ</b>. כלי עבודה המשמש לחפירה ולקיצוץ.
<b>וְכֵן אָמַר דָּוִד בְּדֵעוֹתָיו הַטּוֹבוֹת</b>. בתפילה שבה הוא מבקש שה' יושיע אותו בזכות מידותיו הטובות, מזכיר שאיננו גומל רעות לאלו שעשו לו רעות.
<h3> ח</h3>
<b>הַנּוֹטֵר</b>. שומר את זיכרון הפגיעה.
<b>וְאֵינִי כְּמוֹתְךָ וְלֹא אֲשַׁלֵּם לְךָ כְּמַעֲשֶׂיךָ</b>. איני מתנהג כמוך בצרות עין, ולא אתנהג איתך כדרך שנהגת איתי.
<b>יִמְחֶה הַדָּבָר מִלִּבּוֹ</b>. ימחק את הדבר ולא ישמרנו.
<b>שֶׁמָּא יָבֹא לִנְקֹם</b>. שהוא מעשה חמור יותר, 'שהיא דעה רעה עד מאוד' (לעיל ה"ז).
<b>וְזוֹ הִיא הַדֵּעָה הַנְּכוֹנָה שֶׁאֶפְשָׁר שֶׁיִּתְקַיֵּם בָּהּ יִשּׁוּב הָאָרֶץ וכו'</b>. כך היא ההתנהגות הראויה, המאפשרת חיים מתוקנים בעולם.
