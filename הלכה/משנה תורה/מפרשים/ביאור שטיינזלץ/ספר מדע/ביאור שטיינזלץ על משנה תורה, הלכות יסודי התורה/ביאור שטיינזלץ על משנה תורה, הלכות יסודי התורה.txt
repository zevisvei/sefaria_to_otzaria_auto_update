<h1>ביאור שטיינזלץ על משנה תורה, הלכות יסודי התורה</h1>
<h2>פרק א</h2>
<h3> א</h3>
<b>שֶׁיֵּשׁ שָׁם</b>. קיים במציאות (הביטוי 'יש שם' הוא על דרך הלשון הערבית)
<b>מָצוּי רִאשׁוֹן</b>. והוא האלהים (לקמן ה"ה), שמציאותו קודמת לכל המציאות כולה. קדימות זו היא גם קדימות בזמן, וגם קדימות סיבתית, כפי שיתבאר.
<b>אֶלָּא מֵאֲמִתַּת הִמָּצְאוֹ</b>. מעצם קיומו האמתי של המצוי הראשון.
<h3> ב</h3>
<b>וְאִם יַעֲלֶה עַל הַדַּעַת שֶׁהוּא אֵינוֹ מָצוּי וכו'</b>. אם אפשר להעלות על הדעת שאין המצוי הראשון קיים — אי אפשר לחשוב על כל מציאות.
<h3> ג</h3>
<b>וְאִם יַעֲלֶה עַל הַדַּעַת שֶׁאֵין כָּל הַנִּמְצָאִים מִלְּבַדּוֹ מְצוּיִים</b>. אם מעלים את המחשבה שאין נמצאים אחרים מלבדו — אין לדבר משמעות לעניין הימצאו של המצוי הראשון.
<b>לְפִיכָךְ אֵין אֲמִתָּתוֹ כַּאֲמִתַּת אֶחָד מֵהֶם</b>. קיומו האמתי של ה' אינו דומה לכל דבר אחר, שהרי כולם תלויים בו ואין להם קיום מלבדו, והוא לבדו הוא האמת באופן מוחלט.
<h3> ד</h3>
<b>אֵין עוֹד מִלְּבַדּוֹ וכו'</b>. לשון זו יש להבינה לא כשלילת שאר המציאויות, אלא כשלילת ערך האמת המושלם (של מציאות קיימת תמיד) לכל מצוי אחר שמציאותו עשויה להיבטל ואינה נצחית כמציאות הבורא.
<h3> ה</h3>
<b>הַמַּנְהִיג הַגַּלְגַּל</b>. שהוא ההגדרה מבחינת תפיסת המדע של אז, לגבי הכוח הראשוני המפעיל את כל הדברים (ראה לקמן פרק ג).
<b>בְּכֹחַ שֶׁאֵין לוֹ קֵץ וְתַכְלִית</b>. שלעולם אינו נגמר.
<b>בְּלֹא יָד וְלֹא גּוּף</b>. כלומר בלי שום אמצעי חומרי מכל סוג.
<h3> ו</h3>
<b>וִידִיעַת דָּבָר זֶה</b>. שיש מצוי ראשון, ואת היחס בין אמתת הימצאו לאמיתת הימצאות שאר המצויים.
<b>אָנֹכִי יי אֱלֹהֶיךָ</b>. להודיע שה' המדבר לישראל הוא האלהים. ודבר זה אינו רק הודעת המציאות אלא מצווה לדעת ולהאמין בו.
<b>וְכָפַר בָּעִקָּר</b>. ביסוד העיקרי של הדת.
<b>שֶׁזֶּה הוּא הָעִקָּר הַגָּדוֹל שֶׁהַכֹּל תָּלוּי בּוֹ</b>. שאמונת יחידות ה' היא עיקר ובסיס מצוות התורה כולן.
<h3> ז</h3>
<b>שֶׁאֵין כְּיִחוּדוֹ אֶחָד מִן הָאֲחָדִים</b>. שאין הגדרתו כאחד דומה להגדרה של המושג 'אחד' בכל מובן והקשר, הקיימת בברואים.
<b>לֹא אֶחָד כַּמִּין שֶׁהוּא כּוֹלֵל אֲחָדִים הַרְבֵּה</b>. שבמין אחד כלולים פרטים שונים.
<b>וְלֹא אֶחָד כַּגּוּף שֶׁהוּא נֶחֱלָק לְמַחֲלָקוֹת וְלִקְצָווֹת</b>. שגוף אחד מתחלק לאיברים המרכיבים אותו.
<b>אִלּוּ הָיוּ הָאֱלוֹהוֹת הַרְבֵּה הָיוּ גּוּפִין וּגְוִיּוֹת וכו'</b>. ההוכחה ליחידות ה' נובעת מעצם ההגדרה שאינו גוף, שהרי התוצאה ההכרחית של התייחסות לאלוהויות מרובות היא הגבלתן בגופים, שכן אין השונוּת בין דברים שמהותם זהה מתבטאת אלא בגופים השונים ומאורעותיהם.
<b>וְאִלּוּ הָיָה הַיּוֹצֵר גּוּף וּגְוִיָּה הָיָה לוֹ קֵץ וְתַכְלִית וכו'</b>. ומכך שלכוחו אין קץ מובן שלו עצמו אין קץ, ובכך נשללת האפשרות לריבוי האלוהויות.
<b>וִידִיעַת דָּבָר זֶה</b>. בדבר אחדות ה'.
<h3> ח</h3>
<b>וְהַגּוּף לֹא יִהְיֶה בִּשְׁנֵי מְקוֹמוֹת</b>. שכל גוף נתון למגבלות המרחב.
<b>וְנֶאֱמַר כִּי לֹא רְאִיתֶם כָּל תְּמוּנָה</b>. שגם בעת ההתגלות של ה' אל ישראל בהר סיני, לא נראתה כל תמונת דמות.
<b>וְאֶל מִי תְדַמְּיוּנִי וְאֶשְׁוֶה</b>. אל מי ואל מה ניתן בכלל לדמות את ה'? שהרי אין לו דמות, ולכן לא ניתן להשוותו לכל דבר אחר.
<b>וְאִלּוּ הָיָה גּוּף הָיָה דּוֹמֶה לִשְׁאָר גּוּפִים</b>. אם היו לו תכונות שיש לכל גוף (אורך, רוחב וכדומה) היה ניתן לדמותו ולהשוותו לגופים אחרים.
<h3> ט</h3>
<b>אִם כֵּן</b>. אם אכן אין לה' גוף, כיצד יש להסביר את הפסוקים המתייחסים לגופו?
<b>וְתַחַת רַגְלָיו</b>. של ה', בעת ההתגלות בברית סיני "כמעשה לבנת הספיר וכעצם השמים לטהר".
<b>כְּתֻבִים בְּאֶצְבַּע אֱלֹהִים</b>. לוחות העדות שניתנו למשה בסיני.
<b>לְפִי דַּעְתָּן שֶׁל בְּנֵי אָדָם הוּא</b>. בהתאם לדרך ההשגה והחשיבה של בני אדם.
<b>שֶׁאֵינָן מַכִּירִין אֶלָּא הַגּוּפוֹת</b>. כל הכרתם היא בדברים בעלי  תכונות גופניות.
<b>כִּנּוּיִים</b>. דימויים ומשלים.
<b>אִם שַׁנּוֹתִי בְּרַק חַרְבִּי</b>. אם אשנן (אחדד) את להב חרבי. אלו דברי ה' בסוף שירת האזינו.
<b>וְהַכֹּל מָשָׁל</b>. כל דימוי גופני שנאמר בתורה אינו תיאור ממשי אלא משל לפעולותיו ולהתגלותו.
<b>רְאָיָה לְדָבָר זֶה</b>. שכל התיאורים הגופניים אודות ה' אינם אלא משל.
<b>לְבוּשֵׁהּ כִּתְלַג חִוָּר</b>. לבושו כשלג הלבן.
<b>חֲמוּץ בְּגָדִים מִבָּצְרָה</b>. כאשר הוא שב מהעיר בצרה בגדיו היו אדומים.
<b>עַל הַיָּם</b>. בקריעת ים סוף.
<b>כְּגִבּוֹר עוֹשֵׂה מִלְחָמָה</b>. כמו ששר בשירת הים: "ה' איש מלחמה" (שמות טו,ג).
<b>וּבְסִינַי</b>. כאשר משה שב ועלה לבדו על הר סיני לאחר חטא העגל, והקב"ה גילה לו את סדר שלוש עשרה מידות הרחמים. ודרשו חכמים כי נתעטף הקב"ה כשליח ציבור והראה לו סדר תפילה.
<b>לוֹמַר שֶׁאֵין לוֹ דְּמוּת וְצוּרָה</b>. שהרי מתגלה באופנים שונים, ואף לא אחד מהם הוא תיאור המציאות אלא משל.
<b>וַאֲמִתַּת הַדָּבָר</b>. טיבו האמתי של העניין.
<h3> י</h3>
<b>מַה הוּא זֶה וכו'</b>. אם אין לה' דמות כלל, מה הייתה כוונתו של משה שביקש ממנו, לאחר חטא העגל, שיראה לו את כבודו?
<b>בִּקֵּשׁ לֵידַע וכו'</b>. כוונת משה רבנו גם היא בדרך משל, שיכיר את מציאות ה' באותה בהירות שצורתו ודמותו של אדם אחר ברורות בדעתו של האדם שראהו, עד שמוצא בו מאפיינים ייחודיים משאר האנשים.
<b>וֶהֱשִׁיבוֹ בָּרוּךְ הוּא וכו'</b>. ה' ענה לו כי לעולם כל מה שהאדם ישיג בדעתו מבוסס על כך שהאדם יכול להבין בשלמות רק דברים חומריים גופניים, ולכן לא ייתכן כי ישיג בדעתו את אמתת טיבו ומציאותו של ה' כפי שהם באמת.
<b>וְהוֹדִיעוֹ בָּרוּךְ הוּא</b>. למשה.
<b>עַד שֶׁהִשִּׂיג מֵאֲמִתַּת הִמָּצְאוֹ דָּבָר שֶׁנִּפְרָד הַקָּדוֹשׁ בָּרוּךְ הוּא בְּדַעְתּוֹ מִשְּׁאָר הַנִּמְצָאִים וכו'</b>. אף שלא גילה למשה את ההכרה החיובית לגבי מציאות ה' (שאינה ניתנת להשגה אנושית כלל), מכל מקום השיג בדעתו הכרה גמורה בדרך השלילה, כלומר, את ההבדל המהותי בין מציאות ה' לכל דבר אחר. ולפיכך נמצא שהשיג השגה עליונה מאוד, אבל בדרך השלילה בלבד.
<h3> יא</h3>
<b>שֶׁלֹּא יֶאֶרְעוֹ וְלֹא אֶחָד מִמְּאֹרְעוֹת הַגּוּף</b>. לא יכולות לחול עליו אף לא אחת מהתכונות המאפיינות עצמים גופניים.
<b>לֹא חִבּוּר וְלֹא פֵּרוּד</b>. אין אפשרות לחברו עם גוף אחר, או לחלקו לחלקים קטנים יותר.
<b>וְלֹא מָקוֹם וְלֹא מִדָּה</b>. אינו תופס ונמצא במקום כלשהו במרחב, או שיש לו מידה.
<b>וְלֹא עֲלִיָּה וְלֹא יְרִידָה</b>. שהיא תנועה במרחב.
<b>וְלֹא יָמִין וְלֹא שְׂמֹאל וְלֹא פָּנִים וְלֹא אָחוֹר</b>. שהם מושגים השייכים רק בגוף.
<b>וְאֵינוֹ מָצוּי בַּזְּמַן</b>. אין מימד הזמן שייך כלפיו.
<b>כְּחַיֵּי הַגּוּף הַחַי</b>. אלו תכונות המאפיינות רק את הגופים של בעלי החיים.
<b>סִכְלוּת</b>. טיפשות.
<b>הֲקָצָה</b>. יקיצה, התעוררות משינה.
<b>שְׂחוֹק</b>. צחוק.
<b>עֹרֶף</b>. צד אחורי המסמל פירוד.
<b>עִפּוּי</b>. חיבור (פה"מ בהקדמה לפרק חלק).
<h3> יב</h3>
<b>כָּל הַדְּבָרִים הַלָּלוּ וְכַיּוֹצֵא בָּהֶן</b>. כל הביטויים בהם מיוחסות התכונות הללו לאלהים.
<b>הַכֹּל מָשָׁל וּמְלִיצָה</b>. כדלעיל ה"ט.
<b>וְכֵן הוּא אוֹמֵר</b>. בדומה לכך הכתוב עצמו מעיד כי ביחס לה' עצמו תכונות אלו אינן שייכות.
<b>הַאוֹתִי הֵם מַכְעִסִים</b>. בני ישראל החוטאים בזמן ירמיהו, האם באמת הם מכעיסים את ה'?
<b>אֲנִי יי לֹא שָׁנִיתִי</b>. אין כל מושג של שינוי ביחס לה'.
<b>וְאִלּוּ הָיָה וכו'</b>. הרי שכל תכונה אנושית, כגון כעס ושמחה, אינה אפשרית ביחס לה'.
<b>הָאֲפֵלִים הַשְּׁפָלִים</b>. הגופים החומריים והגסים.
<b>שֹׁכְנֵי בָתֵּי חֹמֶר אֲשֶׁר בֶּעָפָר יְסוֹדָם</b>. לשון ספר איוב (ד,יט) — בני אדם אשר רוחם שוכנת בתוך גוף חומרי, שנוצר מעפר (ראה בראשית ב,ז).
<h2>פרק ב</h2>
<h3> ב</h3>
<b>שֶׁאֵין לָהּ עֵרֶךְ וְלֹא קֵץ</b>. שאין דבר שניתן להשוותו אליה והיא אינסופית.
<b>נִרְתָּע לַאֲחוֹרָיו</b>. נסוג לאחור, משום הבנת שפלות ערכו ביחס לבורא.
<b>אֲפֵלָה</b>. חשוכה וחומרית.
<b>כְּמוֹ שֶׁאָמַר דָּוִד כִּי אֶרְאֶה שָׁמֶיךָ</b>. "מעשה אצבעותיך ירח וכוכבים אשר כֹננתה", ואז עלתה בו המחשבה "מה אנוש..." — מהו האדם ומה ערכו?
<b>וּלְפִי הַדְּבָרִים וכו'</b>. משום שההתבוננות במעשי ה' מביאה לאהבתו ויראתו (וראה גם לקמן ד,יב).
<b>כְּמוֹ שֶׁאָמְרוּ חֲכָמִים בְּעִנְיַן אַהֲבָה וכו'</b>. על סמיכות הפסוקים "ואהבת את ה' אלהיך... והיו הדברים האלה אשר אנכי מצוך היום על לבבך" (דברים ו,ה-ו) אמרו חכמים שהדרך להגיע לאהבת ה' היא על ידי שתיתן את 'הדברים האלה' על לבך "שמתוך כך אתה מכיר את מי שאמר והיה העולם ומדבק בדרכיו" (ספרי דברים פסקה לג). ובדומה לכך הבנת מעשי הבריאה יכולה להביא לאהבת ה'.
<b>וּלְפִי הַדְּבָרִים הָאֵלּוּ אֲנִי מְבָאֵר כְּלָלִים גְּדוֹלִים וכו'</b>. לקמן פרקים ג-ד נותן הרמב"ם תיאור מדעי של מבנה העולם שאותו הוא מכנה 'מעשה בראשית' (לקמן ד,י). לגישות השונות ביחס לתיאורו זה של הרמב"ם ראה הרחבות: 'התיאור המדעי של העולם בהלכות יסודי התורה', עמ' ﻿715﻿.
<h3> ג</h3>
<b>בְּרוּאִים שֶׁהֵם מְחֻבָּרִין מִגֹּלֶם וְצוּרָה</b>. הגולם הוא החומר עצמו, שאין לו כל תכונות, והצורה היא מכלול התכונות שיש בחומר (משקל, צבע, תבנית וכל שאר התכונות). ולפי תפיסת העולם הזו הצורה היא מציאות לעצמה, אף שכרגיל היא צמודה לחומר.
<b>וְהֵם נֶהֱוִים וְנִפְסָדִים תָּמִיד</b>. הם נוצרים וכן גם כָּלִים בכל זמן.
<b>בְּרוּאִים שֶׁהֵם מְחֻבָּרִים מִגֹּלֶם וְצוּרָה אֲבָל אֵינָם מִשְׁתַּנִּים וכו'</b>. אף שגם להם יש בסיס של חומר (גולם) וגם תכונות (צורה), מהותם אינה משתנה, והיא קיימת לעולם ללא שינוי.
<b>וְאֵין גָּלְמָם כִּשְׁאָר גְּלָמִים וְלֹא צוּרָתָם כִּשְׁאָר צוּרוֹת</b>. לפי תפיסה זו, הכוכבים בנויים מחומר מיוחד ('חומר חמישי') שאינו דומה לחומר של המציאויות בעולמנו. ואף הצורה שלהם יש בה תכונות שאינן קיימות בשאר דברים בעולם.
<b>בְּרוּאִים צוּרָה בְּלֹא גֹּלֶם כְּלָל</b>. יצורים שאינם חומריים כלל, ואינם אלא 'צורות' — הוויות מופשטות רוחניות, שאינן מתחברות לחומר כלשהו.
<b>צוּרוֹת נִפְרָדוֹת זוֹ מִזּוֹ</b>. שהמלאכים הם צורות בלא חומר, אלא שהם צורות שונות זו מזו (ראה לקמן ה"ה).
<h3> ד</h3>
<b>וּמַה הוּא זֶה וכו'</b>. אם המלאכים הינם חסרי חומר וגוף, כיצד ניתן להסביר את תיאורם בפסוקים כעשויים אש, או כבעלי כנפיים?
<b>וְדֶרֶךְ חִידָה</b>. משל ודימוי (וראה לקמן ז,ג).
<b>לוֹמַר שֶׁאֵינוֹ גּוּף וְאֵינוֹ כָּבֵד וכו'</b>. משל זה בא לומר כי המלאכים אינם גוף, בדומה לאש, וחסרים הם את תכונות הגוף ככובד גשמי (ועל כך מרמזות הכנפיים).
<b>כְּמוֹ שֶׁנֶּאֱמַר כִּי יי אֱלֹהֶיךָ אֵשׁ אֹכְלָה הוּא</b>. כשם שנאמר על ה' שהוא אש, שגם זה בדרך משל (ראה לעיל א,ט).
<h3> ה</h3>
<b>וּבַמֶּה יִפָּרְדוּ הַצּוּרוֹת זוֹ מִזּוֹ וכו'</b>. אם אין לצורות קיום חומרי, מהו ההבדל ביניהן (ראה לעיל א,ה).
<b>שֶׁאֵינָן שָׁוִין בִּמְצִיאָתָן וכו'</b>. נבדלות זו מזו בתכונותיהן, במהות אותה צורה.
<b>וְהוּא מָצוּי מִכֹּחוֹ</b>. שהיחסים ביניהן הם יחס סיבתי, שהגבוה הוא סיבה למה שלמטה ממנו.
<b>כִּי גָבֹהַּ מֵעַל גָּבֹהַּ שֹׁמֵר</b>. ופירושו של דבר שהמלאכים אינם זהים זה לזה אלא הם במדרגות שונות.
<b>וְיָדְעוּ כִּי נָבִיא הָיָה בְתוֹכָם</b>. דברי ה' ליחזקאל שאף על פי שבתחילה לא יאמינו לו, בסופו של דבר ידעו כי דבריו נכונים.
<h3> ו</h3>
<b>לְמַטָּה מִמַּעֲלָתוֹ</b>. שכל צורה היא למטה ממעלת הצורה הקודמת.
<b>אֵינָהּ מַעֲלַת מָקוֹם</b>. אין ההפרש ביניהם במיקום פיסי, שהאחד נמצא מעל האחר.
<b>וּכְמוֹ שֶׁאוֹמְרִין בָּעִלָּה שֶׁהִיא לְמַעְלָה מִן הֶעָלוּל</b>. כפי שמתייחסים אל סיבת הדבר ('העילה') כאילו היא מצויה למעלה מן הדבר הנגרם ממנה ('העלול').
<h3> ז</h3>
<b>שִׁנּוּי שְׁמוֹת הַמַּלְאָכִים וכו'</b>. השמות השונים שניתנו לסוגי המלאכים, נקבעו לפי מעלתם: הדרגה הגבוהה ביותר היא חיות הקודש, והנמוכה ביותר היא אישים.
<b>שֶׁאֵין לְמַעְלָה מִמֶּנָּה וכו'</b>. שהיא המעלה הגבוהה ביותר.
<b>לְפִיכָךְ נֶאֱמַר בַּנְּבוּאָה</b>. יחזקאל א,כו.
<b>וְהֵם הַמַּלְאָכִים שֶׁמְּדַבְּרִים... שֶׁמַּעֲלָתָם קְרוֹבָה מִמַּעֲלַת דַּעַת הָאָדָם</b>. דרגתם והשגתם הרוחנית גבוהה אך במעט מהשגת בני האדם (והאדם שנחה עליו רוח הנבואה, מגיע בדעתו למעלתם והשגתם הרוחנית של האישים — לקמן ז,א).
<h3> ח</h3>
<b>לֹא כְּפִי גָּדְלוֹ</b>. של הבורא, שהרי גודלו הוא אינסופי ובלתי מושג.
<b>אֲפִלּוּ מַעֲלָה הָרִאשׁוֹנָה וכו'</b>. אף הדרגה העליונה, חיות הקודש, אין בכוחה להשיג את הבורא כפי שהוא.
<b>מַעֲלָה עֲשִׂירִית גַּם הִיא יוֹדַעַת וכו'</b>. אפילו היא יודעת את הבורא באופן שאין באפשרות בני האדם להבין, משום שהם מוגבלים בהשגתם בשל המרכיב החומרי שלהם.
<b>וְהַכֹּל אֵינָם יוֹדְעִין אֶת הַבּוֹרֵא כְּמוֹ שֶׁהוּא יוֹדֵעַ עַצְמוֹ</b>. שהרי רק הוא לבדו יכול להשיג את עצמו.
<h3> ט</h3>
<b>מִצּוּרָה הָרִאשׁוֹנָה</b>. חיות הקודש.
<b>בְּטַבּוּר הָאָרֶץ</b>. באמצע, בתוך הארץ.
<b>הַכֹּל מִכֹּחַ אֲמִתּוֹ נִמְצְאוּ</b>. כמבואר לעיל א,א-ג.
<b>וּלְפִי שֶׁהוּא יוֹדֵעַ עַצְמוֹ וכו'</b>. שמכיוון שכל הנמצאים תלויים ונובעים מתוך 'אמתת הימצאו', הרי שבמובן מסוים הוא כולל את כולם. ובידיעת עצמו יודע את כל מה שנמצא בעולם.
<h3> י</h3>
<b>וְאֵינוֹ יוֹדֵעַ בְּדֵעָה שֶׁהִיא חוּץ מִמֶּנּוּ וכו'</b>. שאין בבורא מהות מחולקת של 'דעת' שבה הוא יודע, כפי שהיא בנבראים.
<b>שֶׁאִלְמָלֵי הָיָה חַי בְּחַיִּים וְיוֹדֵעַ בְּדֵעָה הָיוּ שָׁם אֱלוֹהוֹת הַרְבֵּה</b>. שאותן תכונות (החיים והדעה), אם היו נבדלות היו צריכות להיות במדרגת אלוהות, ונמצא שיש שם אלהויות הרבה.
<b>אֶחָד מִכָּל צַד וכו'</b>. כמבואר לעיל שהוא אחדות שאין כמותה בכל מציאות אחרת, אחדות גמורה לחלוטין.
<b>וְהוּא הַיָּדוּעַ</b>. שהרי הוא יודע את הדברים בידיעת עצמו ונמצא שהוא גם היודע וגם הידוע.
<b>וְהוּא הַדֵּעָה</b>. שאינה מהות נבדלת לעצמה, כאמור.
<b>וּלְפִיכָךְ אוֹמְרִין חֵי פַרְעֹה וכו'</b>. בצורת נסמך, שהכוונה היא, החיים של פרעה. וכן "חי נפשך" — החיים של נפשך.
<b>וְאֵין אוֹמְרִין חֵי יי אֶלָּא חַי יי</b>. לגבי ה' אין אפשרות לדבר על חייו של ה' שהרי הם באחדות שלמה עם מהותו, אלא אומרים חַי ה' שהוא שם תואר בדומה ללשון 'אלהים חיים'.
<h3> יא</h3>
<b>בְּעִנְיַָן זֶה</b>. של מציאות הבורא ודעתו, ויחסו למציאות ולברואים, והמלאכים ומעלתם השכלית ושכל האדם.
<h3> יב</h3>
<b>אֶלָּא לְאִישׁ אֶחָד בִּלְבַד</b>. לאדם אחד באופן פרטי ולא ללמד כמה אנשים יחד, משום החשש שהדברים לא יובנו כראוי על ידי אחד מהם ולא יוכל הרב לעמוד על כך (ראה לקמן ד,יא).
<b>חָכָם וּמֵבִין מִדַּעְתּוֹ</b>. שמבין העניינים מעצמו, ואין צריך לבאר לו אלא די לרמוז לו.
<b>מוֹסְרִין לוֹ רָאשֵׁי הַפְּרָקִים</b>. מלמדים אותו את עיקרי הדברים.
<b>שֶׁמֶץ</b>. מעט.
<b>לְסָבְלָן</b>. להבינם.
<b>כִּבְשׁוֹנוֹ שֶׁל עוֹלָם</b>. הדברים הכבושים (הנסתרים) של המציאות.
<b>לִלְבוּשֶׁךָ כְּלוֹמַר לְךָ לְבַדְּךָ</b>. כמו בגדיך, שאתה לובשם ואינך משתף בהם אחרים.
<b>דְּבָרִים שֶׁהֵם כִּדְבַשׁ וְחָלָב</b>. דברים ערבים וטעימים.
<b>יִהְיוּ תַּחַת לְשׁוֹנְךָ</b>. תהנה מהם לבדך (וראה לקמן ד,יג).
<h2>פרק ג</h2>
<h3> א</h3>
<b>וְהַגַּלְגַּלִּים</b>. לשיטת הרמב"ם הגלגלים הם ישויות ממשיות שהן כעין גלגל גשמי העשוי כמעטפת הכדור. וגרמי השמים סובבים בתוך הגלגלים ועל ידם.
<b>הַקָּרוֹב מִמֶּנּוּ</b>. הקרוב ביותר אל הארץ.
<b>כּוֹכָב</b>. ונקרא בימינו כוכב חמה ('מרקורי').
<b>שֶׁבּוֹ חַמָּה</b>. השמש.
<b>גַּלְגַּל הַחוֹזֵר בְּכָל יוֹם מִן מִזְרָח לְמַעֲרָב</b>. כלומר בגלגל החיצוני ביותר אין כוכב או גרם שמים מסוים, אלא הוא מסתובב באופן תמידי ורצוף (ממזרח מערבה וחוזר חלילה), ובכוח סיבובו המתמיד של גלגל זה מסתובבים שאר הגלגלים, הצמודים אליו.
<b>טְהוֹרִים וְזַכִּים כַּזְּכוּכִית וְכַסַּפִּיר</b>. שקופים לגמרי.
<h3> ב</h3>
<b>נֶחֱלָק לְגַלְגַּלִּים הַרְבֵּה וכו'</b>. ריבוי הגלגלים עוזר להסביר את תנועות כוכבי הלכת, שאינם נראים כהולכים בכיוון אחד, ויתר על כן משנים את כיוון תנועתם.
<b>כְּמוֹ גִּלְדֵי בְּצָלִים</b>. מורכב ממספר שכבות, בדומה למבנהו של הבצל.
<b>אֵין בֵּינֵיהֶן מָקוֹם פָּנוּי</b>. אין מרווח של רִיק או חלל בין גלגל לגלגל אלא הם צמודים זה לזה.
<h3> ג</h3>
<b>עֵינוֹת</b>. צבעים.
<b>כְּעֵין הַתְּכֵלֶת</b>. גון השמים.
<b>לְמַרְאִית הָעַיִן בִּלְבַד הוּא</b>. שהצבע הכחול הוא זה שנקלט בעינינו מאור השמש, אך אין זהו צבעם של הגלגלים.
<h3> ד</h3>
<b>וְהָאָרֶץ תְּלוּיָה בָּאֶמְצַע</b>. במרכזה של אותה מערכת גלגלים, וכולם נעים סביבה (ראה הלכות קידוש החודש יא,יג-יד).
<b>שֶׁהֵן קְבוּעִין בָּהֶן</b>. בגלגל הגדול.
<b>גַּלְגַּל קָטָן שֶׁאֵינוֹ מַקִּיף קָבוּעַ בַּגַּלְגַּל הַגָּדוֹל הַמַּקִּיף</b>. ולפיכך תנועתם משתנה.
<h3> ה</h3>
<b>שִׁעוּר סְבִיבָתָן</b>. מידת תנועתם.
<b>וְזוֹ הִיא חָכְמַת חֶשְׁבּוֹן תְּקוּפוֹת וּמַזָּלוֹת</b>. ראה הלכות קידוש החודש יא,ב.
<b>וּסְפָרִים רַבִּים חִבְּרוּ בָּהּ חַכְמֵי יָוָן</b>. שעל דבריהם נסמכו הדברים הכתובים כאן (ראה הלכות קידוש החודש יז,כד).
<h3> ו</h3>
<b>עַל שֵׁם צוּרָה שֶׁתֵּרָאֶה וכו'</b>. הכוכבים (כוכבי השֶבת) הקבועים בגלגל השמיני מסודרים בקבוצות בעלות צורות דמיוניות כגון: טלה, שור וכו', ועל פי צורות אלו קראו שמות לשנים עשר חלקי הגלגל התשיעי.
<b>וְהֵם הַמַּזָּלוֹת</b>. כל אחת מקבוצות הכוכבים מכוונת כנגד מקום השמש באחד מחודשי החמה (וראה הלכות קידוש החודש ט,ג).
<h3> ז</h3>
<b>גַּלְגַּל הַתְּשִׁיעִי עַצְמוֹ אֵין בּוֹ לֹא חֲלֻקָּה וְלֹא צוּרָה</b>. שהרי אין בו עצמו שום כוכב, אלא הוא רק מסובב את הגלגלים שתחתיו.
<b>אֶלָּא בְּחִבּוּר הַכּוֹכָבִים שֶׁבַּגַּלְגַּל הַשְּׁמִינִי וכו'</b>. קיבוץ הכוכבים הגדולים המצויים בגלגל השמיני יצר צורות שעל שמן נקראו חלקי הגלגל התשיעי בשמות המזלות.
<b>וְאֵלּוּ הַשְּׁתֵּים עֶשְׂרֵה צוּרוֹת לֹא הָיוּ מְכֻוָּנוֹת כְּנֶגֶד אוֹתָן הַחֲלָקִים אֶלָּא בִּזְמַן הַמַּבּוּל</b>. אותן שתים עשרה קבוצות כוכבים היו מכוונות בזמן המבול בדיוק כלפי חלקי הגלגל התשיעי המתאימים  (למשל קבוצת טלה הייתה אז בדיוק מעל לחלק הרקיע השייך לחודש אפריל).
<b>כְּבָר סָבְבוּ מְעַט</b>. שגם כוכבים אלה נעים, ושינו את מיקומם בשמים בעקבות תזוזה ממערב למזרח (ראה הלכות קידוש החודש יב,ב).
<b>בִּכְבֵדוּת</b>. באטיות.
<h3> ח</h3>
<b>וְהָאָרֶץ גְּדוֹלָה מִן הַיָּרֵחַ כְּמוֹ אַרְבָּעִים פְּעָמִים</b>. הכוונה לנפח שלהם, ולא לקוטר.
<b>וְהַשֶּׁמֶשׁ גְּדוֹלָה מִן הָאָרֶץ כְּמוֹ מֵאָה וְשִׁבְעִים פְּעָמִים</b>. דברים אלה מבוססים על הערכה עתיקה של יחסי הארץ והשמש.
<h3> ט</h3>
<b>בַּעֲלֵי נֶפֶשׁ וְדֵעָה וְהַשְׂכֵּל הֵם וכו'</b>. שאינם רק חומר אלא יש בהם הכרה ושכל.
<h3> י</h3>
<b>לְמַטָּה מִגַּלְגַּל הַיָּרֵחַ</b>. במרחב שבין גלגל הירח וכדור הארץ.
<b>גֹּלֶם אֶחָד שֶׁאֵינוֹ כְּגֹלֶם הַגַּלְגַּלִּים</b>. חומר אחר שאינו זהה לחומר הגלגלים, והוא חומר הבסיס לחומרים השונים שבעולמנו.
<b>וּבָרָא אַרְבַּע צוּרוֹת לְגֹלֶם זֶה</b>. שהן התכונות של 'ארבעת היסודות' שמהם מורכב העולם שלנו.
<b>וְאֵינָם כְּצוּרַת הַגַּלְגַּלִּים</b>. תכונות ארבעת היסודות אינן דומות לחומר הגלגלים שהוא כעין 'יסוד חמישי'.
<h3> יא</h3>
<b>אֵינָם בַּעֲלֵי נֶפֶשׁ</b>. בניגוד למערכות הכוכבים והגלגלים.
<b>מִנְהָג שֶׁאֵינוֹ יוֹדְעוֹ וְלֹא מַשִּׂיגוֹ וְאֵינוֹ יָכוֹל לְשַׁנּוֹתוֹ</b>. דרך התנהגות קבועה, טבע.
<b>וְזֶה שֶׁאָמַר דָּוִד וכו'</b>. אין להסביר את דברי דוד כפנייה אל כוחות הטבע שיהללו את ה', שהרי אינם בעלי נפש.
<b>עִנְיַן הַדְּבָרִים הַלְלוּהוּ בְּנֵי אָדָםמִגְּבוּרוֹתָיו שֶׁתִּרְאוּ בְּאֵשׁ וּבָרָד וכו'</b>. שאלו הדברים מבטאים גבורה של מעלה הניכרת לבני אדם.
<h2>פרק ד</h2>
<h3> א</h3>
<b>הֵם יְסוֹדוֹת כָּל הַנִּבְרָאִים לְמַטָּה מִן הָרָקִיעַ</b>. המרכיבים היסודיים של כל החומרים.
<b>גָּלְמוֹ</b>. החומר שממנו הוא עשוי.
<b>מְחֻבָּרִים מִגֹּלֶם וְצוּרָה וכו'</b>. כמבואר לעיל ב,ג
<h3> ב</h3>
<b>לִהְיוֹת מַהֲלָכָם מִמַּטָּה מִטַּבּוּר הָאָרֶץ לְמַעְלָה כְּלַפֵּי הָרָקִיעַ</b>. שתכונתן היא לעלות ממרכז העולם כלפי מעלה.
<b>שֶׁאֶמְצַע הָרָקִיעַ הוּא הַמַּטָּה שֶׁאֵין לְמַטָּה מִמֶּנּוּ</b>. שהרקיע עשוי ככדור, ונקודת המרכז שלו היא המקום הנמוך ביותר ביחס להיקף.
<b>וְאֵין הִלּוּכָם בְּדַעְתָּם וְלֹא בְּחֶפְצָם</b>. התנועה של ארבעת היסודות אינה נובעת מרצונם אלא מטבע בריאתם.
<b>וְיִשְׁתַּנֶּה כָּל אֶחָד מֵהֶן בְּעֵת הָעֵרוּב</b>. החומרים היסודיים המרכיבים את הגופים מצויים בכל אחד מהם ביחס שונה.
<b>וְאֵין בַּמְעֹרָב מֵהֶן אֲפִלּוּ חֵלֶק אֶחָד שֶׁהוּא אֵשׁ בִּפְנֵי עַצְמָהּ וכו'</b>. שחומרי היסוד נמצאים רק במקומם, ובארץ יש תערובות של יסודות אלה.
<b>קֹר וְחֹם לֵחַ וְיֹבֶשׁ כְּאֶחָד</b>. כל המרכיבים, ביחסים שונים.
<b>יֵרָאֶה בָּהֶם הַחֹם יָתֵר</b>. הם מפיקים חום במידה רבה יותר מאשר שאר היצורים.
<h3> ג</h3>
<b>הוּא נִפְרָד בַּסּוֹף וכו'</b>. בעתיד הוא עתיד להתפרק ולשוב ליסודותיו, שכך טבעו של כל דבר המורכב.
<b>אֲפִלּוּ הַזָּהָב וְהָאֹדֶם</b>. שאינם נראים כנתונים לפעולתם של חומרים אחרים.
<b>וְהָאֹדֶם</b>. אבן חן קשה במיוחד.
<h3> ד</h3>
<b>לָמָּה נֶאֱמַר לָאָדָם וְאֶל עָפָר תָּשׁוּב</b>. והלא הוא עתיד להיפרד לכל ארבעת היסודות.
<b>וְלֹא כָּל הַנִּפְסָד כְּשֶׁיִּפָּסֵד מִיָּד יַחֲזֹר לְאַרְבַּע הַיְסוֹדוֹת</b>. ליסודות הראשוניים.
<b>חוֹזְרִין חָלִילָה</b>. שכל הדברים בעולם משתנים ומקבלים תכונות שונות לאחר שנפרדו.
<h3> ה</h3>
<b>וּמִתְחוֹלֵל</b>. נפרד ומתפרק.
<h3> ו</h3>
<b>וְשִׁנּוּי זֶה יִהְיֶה בִּסְבִיבַת הַגַּלְגַּל</b>. שינוי זה יהיה בעקבות סיבוב הגלגל.
<b>מַלְאָךְ הָעֲשִׂירִי שֶׁהִיא הַצּוּרָה שֶׁנִּקְרֵאת אִישִׁים</b>. לעיל ב,ז.
<h3> ז</h3>
<b>לְעוֹלָם אֵין אַתָּה רוֹאֶה גֹּלֶם בְּלֹא צוּרָה אוֹ צוּרָה בְּלֹא גֹּלֶם</b>. במציאות אין רואים חומר טהור, ואין מבחינים בצורה טהורה.
<b>אֶלָּא לֵב הָאָדָם הוּא שֶׁמְּחַלֵּק וכו'</b>. תפיסתנו היא העושה הבחנה בין החומר כשלעצמו ובין צורתו, אבל אין זה דבר הניכר למראית העין.
<b>וְגוּפִים שֶׁגָּלְמָם פָּשׁוּט</b>. הגלגלים והכוכבים (לעיל ב,ג).
<b>וְהַצּוּרוֹת שֶׁאֵין לָהֶם גֹּלֶם</b>. המלאכים (שם).
<b>בְּעֵין הַלֵּב הֵם יְדוּעִים</b>. בהבנתו של כל אדם.
<b>כְּמוֹ שֶׁיָּדַעְנוּ אֲדוֹן הַכֹּל בְּלֹא רְאִיַּת עַיִן</b>. כפי שקיומו של ה' נודע בלא שרואים אותו.
<h3> ח</h3>
<b>נֶפֶשׁ כָּל בָּשָׂר הִיא צוּרָתוֹ שֶׁנָּתַן לוֹ הָאֵל</b>. הצורה הבסיסית של האדם (לא  מבנהו הגופני) היא הקרויה נפש.
<b>וְהַדַּעַת  הַיְתֵרָה הַמְּצוּיָה בְּנַפְשׁוֹ שֶׁל אָדָם הִיא  צוּרַת הָאָדָם הַשָּׁלֵם בְּדַעְתּוֹ</b>. שהיא צורת אדם מושלמת.
<b>וְעַל צוּרָה זוֹ נֶאֱמַר בַּתּוֹרָה</b>. בתיאור החלטתו של ה' ביום השישי לבריאה, לברוא את האדם.
<b>צוּרָה  הַיּוֹדַעַת וּמַשֶּׂגֶת הַדֵּעוֹת שֶׁאֵין לָהֶם גֹּלֶם</b>. יכולת לדעת על קיומן של מהויות שאינן גופניות (לעיל ב,ג).
<b>עַד שֶׁיִּדְמֶה לָהֶן</b>. שיהיה בעל היכולת להידמות בדעתו למלאך (ראה לקמן ז,א).
<b>וְאֵינוֹ אוֹמֵר עַל צוּרָה זוֹ הַנִּכֶּרֶת לָעֵינַיִם וכו'</b>. צלם אלהים שבו נברא האדם אינו מתייחס לגופו של האדם, וכן אינו כוח החיים הגופני.
<b>אֶלָּא הַדֵּעָה שֶׁהִיא צוּרַת הַנֶּפֶשׁ</b>. הכוח השכלי המיוחד שבאדם (וראה עוד הלכות תשובה ח,ג).
<b>לְפִיכָךְ צָרִיךְ לְהִזָּהֵר בַּשֵּׁמוֹת שֶׁלֹּא תִּטְעֶה</b>. לבלבל בין המובנים של נפש.
<b>יִלָּמֵד מֵעִנְיָנוֹ</b>. יובן מן ההקשר, באיזה מובן של 'נפש' מדובר.
<h3> ט</h3>
<b>מִכֹּחַ הַנְּשָׁמָה</b>. הוא הכוח המחייה את הגוף.
<b>לְפִיכָךְ כְּשֶׁיִּפָּרֵד הַגֹּלֶם</b>. בזמן המוות.
<b>לֹא תִּכָּרֵת הַצּוּרָה הַזֹּאת</b>. הנפש אינה אובדת אף אחר המוות (ראה הלכות תשובה ח,ג).
<h3> י</h3>
<b>כְּמַר מִדְּלִי הֵם</b>. כטיפת מים מדלי שלם  (על פי ישעיה מ,טו).
<b>שֶׁאֵין דּוֹרְשִׁין גַּם בַּדְּבָרִים הָאֵלּוּ בָּרַבִּים</b>. שמא לא יובנו כראוי (וראה גם לעיל ב,יב).
<b>לְאָדָם אֶחָד בִּלְבַד</b>. לימוד באופן פרטי.
<h3> יא</h3>
<b>נוֹתְנִין לוֹ רָאשֵׁי הַפְּרָקִים</b>. עיקרי הדברים.
<b>אַף עַל פִּי שֶׁאֵינוֹ מֵבִין אוֹתוֹ מִדַּעְתּוֹ</b>. שאין צורך שיהיה מבין העניינים מעצמו אלא ניתן לבאר לו.
<h3> יב</h3>
<b>מוֹסִיף אַהֲבָה לַמָּקוֹם</b>. מתוך התפעלות מחכמת יצירתם (ראה גם לעיל ב,ב, הלכות תשובה י,ו).
<b>וְיִכְמַהּ בְּשָׂרוֹ</b>. יחשוק ויתאווה.
<b>כְּשֶׁיַּעֲרֹךְ עַצְמוֹ וכו'</b>. כשינסה להעמיד את עצמו ביחס לאותם ברואים נעלים.
<b>לְאֶחָד מֵהַגּוּפוֹת הַקְּדוֹשִׁים הַגְּדוֹלִים</b>. כגון הגלגלים והכוכבים.
<b>לְאֶחָד מֵהַצּוּרוֹת הַטְּהוֹרוֹת הַנִּפְרָדוֹת מִן הַגְּלָמִים</b>. שאינן קשורות במהותן לכל חומר.
<h3> יג</h3>
<b>שֶׁבְּחָמֵשׁ מִצְווֹת הָאֵלּוּ</b>. המנויות בראש הלכות יסודי התורה: לידע שיש שם אלוה, שלא יעלה במחשבה שיש שם אלוה אחר זולתי ה', ליחדו, לאהבו, ליראה ממנו.
<b>כְּמוֹ שֶׁאָמְרוּ אַרְבָּעָה נִכְנְסוּ לַפַּרְדֵּס וכו'</b>. באגדת חז"ל על חכמי ישראל שעסקו בנסתרות הללו, שחלקם ניזוקו מחמת לימוד זה (ראה בבלי חגיגה יד,ב).
<b>לְהִטַּיֵּל בַּפַּרְדֵּס</b>. לטייל בו, דהיינו להגות בעניינים הללו.
<b>שֶׁנִּתְמַלֵּא כְּרֵסוֹ לֶחֶם וּבָשָׂר</b>. אכילה משביעה של מזונות יסוד.
<b>וְדָבָר קָטֹן הֲוָיָה דְּאַבַּיֵּי וְרָבָא</b>. דוגמה לדיונים הרווחים בתלמוד, שהם קטנים ביחס לעניין 'מעשה מרכבה'.
<b>שֶׁהֵן הַטּוֹבָה הַגְּדוֹלָה שֶׁהִשְׁפִּיעַ הַקָּדוֹשׁ בָּרוּךְ הוּא וכו'</b>. שעל ידי לימוד התורה וקיום המצוות כהוגן זוכים לחיי העולם הבא (ראה הלכות תשובה ט,ב).
<b>בַּעַל לֵב רָחָב וּבַעַל לֵב קָצָר</b>. בין מי שדעתו מוכשרת להעמיק ולהתבונן, ובין מי שאינו מסוגל לכך (ראה הלכות תלמוד תורה א,יב).
<h2>פרק ה</h2>
<h3> א</h3>
<b>קִדּוּשׁ הַשֵּׁם הַגָּדוֹל הַזֶּה</b>. קידוש שמו של הקדוש ברוך הוא.
<b>וְיֶאֱנֹס</b>. יכריח.
<b>מִתְחַיֵּב בְּנַפְשׁוֹ</b>. ראוי לעונש על כך שגרם לעצמו מיתה.
<h3> ב</h3>
<b>אִם נִתְכַּוֵּן לְהַעֲבִירוֹ עַל הַמִּצְווֹת בִּלְבַד</b>. שכל כוונתו היא לגרום לישראל לעבור על המצוות.
<b>מִצְוָה מִשְּׁאָר מִצְווֹת בִּלְבַד</b>. מצווה אחרת שאינה משלוש המצוות החמורות: עבודה זרה, גילוי עריות ושפיכות דמים.
<b>בַּמֶּה דְּבָרִים אֲמוּרִים</b>. שבשאר מצוות צריך לעבור ולא ליהרג.
<h3> ד</h3>
<b>כְּדָנִיֵּאל</b>. שהתפלל בניגוד לגזרת המלך דריוש ונזרק לגוב האריות (דניאל פרק ו).
<b>חֲנַנְיָה מִישָׁאֵל וַעֲזַרְיָה</b>. שסירבו להשתחוות לצלם שהקים נבוכדנצר והושלכו לכבשן האש (דניאל פרק ג).
<b>וּכְרַבִּי עֲקִיבָה וַחֲבֵרָיו</b>. שמסרו נפשם על דברי תורה ונשחטו בשל כך (בבלי סנהדרין קי,ב).
<b>שֶׁאֵין מַעֲלָה עַל מַעֲלָתָם</b>. שמעלתם היא המעלה הגבוהה ביותר.
<b>אִסְפוּ לִי חֲסִידָי כֹּרְתֵי בְרִיתִי עֲלֵי זָבַח</b>. ונדרש על הצדיקים שבכל דור שמוסרים את נפשם בשל בריתם עם הקב"ה.
<b>שֶׁנֶּאֱמַר בַּנּוֹתֵן מִזַּרְעוֹ לַמֹּלֶךְ</b>. שהוא אחד ממיני העבודה הזרה (ראה הלכות עבודה זרה ו,ג).
<b>וּמִפִּי הַשְּׁמוּעָה</b>. מסורת חכמים.
<b>מִן הַכֹּל</b>. מכל שאר העברות (ראה הלכות עבודה זרה ב,ד).
<b>הָעוֹבֵד אוֹתָהּ בְּאֹנֶס אֵינוֹ חַיָּב כָּרֵת וכו'</b>. שאין העובד עבודה זרה חייב כרת ומיתה אלא אם כן עבדהּ מרצונו (ראה שם ג,א).
<b>וּבָעֲרָיוֹת הוּא אוֹמֵר וכו'</b>. גם מפסוק זה האמור בנערה מאורסה שנאנסה, ניתן להוכיח שאין העובר עברה באונס נענש על כך (וראה גם הלכות סנהדרין כ,ב).
<h3> ה</h3>
<b>וּנְטַמֵּא אוֹתָהּ</b>. נבעל אותה.
<b>יִחֲדוּהוּ לָהֶם</b>. ביקשו אדם מסוים.
<b>כְּשֶׁבַע בֶּן בִּכְרִי</b>. שהתחייב מיתה מפני שמרד במלך דוד (שמואל ב פרק כ).
<b>וְאֵין מוֹרִין לָהֶם כֵּן לְכַתְּחִלָּה</b>. שאין ראוי לעשות כך.
<h3> ו</h3>
<b>כָּעִנְיָן שֶׁאָמְרוּ בָּאֳנָסִין וכו'</b>. שאדם רשאי לעבור על איסור כדי שלא למות.
<b>וּמִתְרַפִּין</b>. ומתרפאים.
<h3> ז</h3>
<b>וְאָהַבְתָּ אֵת יי אֱלֹהֶיךָ... אֲפִלּוּ הוּא נוֹטֵל אֶת נַפְשְׁךָ</b>. ומכאן שאין לעבוד עבודה זרה אף אם ייהרג בשל כך.
<b>אַנָּס</b>. אדם אלים.
<b>דָּבָר שֶׁהַדַּעַת נוֹטָה לוֹ הוּא</b>. דבר מובן באופן הגיוני.
<b>שֶׁנֶּאֱמַר כִּי כַּאֲשֶׁר יָקוּם אִישׁ וכו'</b>. פסוק זה שנאמר לגבי אדם האונס נערה מאורסה משווה את מעשה העריות לרציחה.
<h3> ח</h3>
<b>דֶּרֶךְ הֲנָאָתָן</b>. אופן השימוש הרגיל שלהם.
<b>שֶׁמַּאֲכִילִין אוֹתוֹ בְּיוֹם הַכִּפּוּרִים</b>. ראה גם הלכות שביתת עשור ב,ח.
<b>רְטִיָּה</b>. תחבושת עם משחה.
<b>מְלוּגְמָה</b>. מאכל הנלעס וניתן על העור למטרות ריפוי.
<b>דְּבָרִים שֶׁיֵּשׁ בָּהֶן מַר מְעֹרָב עִם אִסּוּרֵי מַאֲכָל</b>. ראה גם הלכות מאכלות אסורות יד,יא.
<b>חוּץ מִכִּלְאֵי הַכֶּרֶם וּבָשָׂר בְּחָלָב וכו'</b>. מכיוון שבשונה מכל שאר האיסורים שבתורה שבהם נאמר האיסור בלשון של אכילה, בשני אלו נכתב האיסור בלשון אחרת (ראה הלכות מאכלות אסורות יד,י).
<h3> ט</h3>
<b>שֶׁנָּתַן עֵינָיו בְּאִשָּׁה</b>. התאווה לה.
<b>אֲפִלּוּ הָיְתָה פְּנוּיָה</b>. שאין בכך איסור עריות.
<h3> י</h3>
<b>בִּשְׁאָט בְּנֶפֶשׁ</b>. בבוז.
<b>וּלְפִיכָךְ נֶאֱמַר בִּשְׁבוּעַת שֶׁקֶר וְחִלַּלְתָּ אֶת שֵׁם אֱלֹהֶיךָ</b>. שאף שאינה משלוש העברות החמורות יש בה חילול השם (ראה גם הלכות שבועות יב,א), וכן בכל עברה שעושה להכעיס.
<b>כִּמְנִיעַת יוֹסֵף הַצַּדִּיק וכו'</b>. שסירב להפצרות אשת פוטיפר לשכב עמה באומרו: "ואיך אעשה הרעה הגדלה הזאת וחטאתי לאלהים" (בראשית לט,ט).
<h3> יא</h3>
<b>מֻכְתָּר בִּתְפִלִּין</b>. ראה הלכות תפילין ד,כה.
<b>וְהוּא שֶׁלֹּא יִתְרַחֵק הַרְבֵּה וְלֹא יִשְׁתּוֹמֵם</b>. שלא יתנהג בקיצוניות וכתוצאה מכך יתרחק מן הבריות (ראה הלכות דעות ג,א).
<b>מְקַלְּסִין</b>. משבחים.
<b>מְרַנְּנוֹת אַחֲרָיו</b>. מדברות בגנותו.
<b>וְאֵינוֹ נוֹתֵן דְּמֵי הַלֶּקַח לְאַלְתַּר</b>. ראה גם הלכות דעות ה,יג.
<b>לְאַלְתַּר</b>. מיד.
<b>יֵשׁ לוֹ</b>. יכולת לשלם על כך באותו זמן.
<b>מַקִּיפָן</b>. קונה בהקפה.
<b>שֶׁיַּרְבֶּה בִּשְׂחוֹק אוֹ בַּאֲכִילָה וּשְׁתִיָּה אֵצֶל עַמֵּי הָאָרֶץ</b>. ראה הלכות דעות ב,ז, ה,ב.
<b>דִּבּוּרוֹ בְּנַחַת עִם הַבְּרִיּוֹת</b>. ראה גם הלכות דעות ה,ז.
<b>וְנֶעֱלָב מֵהֶן וְאֵינוֹ עוֹלְבָן</b>. ראה הלכות תלמוד תורה ז,יג.
<b>לַמְקִלִּין לוֹ</b>. אלו שאינם נוהגים בו באופן מכובד.
<b>בֶּאֱמוּנָה</b>. ביושר ובהגינות.
<b>בַּאֲרִיחוּת עַמֵּי הָאָרֶץ</b>. התארחות אצל עמי הארץ.
<h2>פרק ו</h2>
<h3> ב</h3>
<b>אוֹ הַנִּכְתָּב אַלֶ"ף דַּא"ל נוּ"ן יוֹ"ד</b>. שהוא האופן שבו הוגים את השם המפורש (הלכות תפילה יד,י; וראה הלכות עבודה זרה ב,ז).
<b>דַּא"ל</b>. שם האות דל"ת בשפה הערבית.
<h3> ג</h3>
<b>כָּל הַנִּטְפָּל לַשֵּׁם מִלְּפָנָיו</b>. האותיות התחיליות הנכתבות לפני השם.
<b>כָּא"ף מִי"ם</b>. שם האותיות כ"ף ומ"ם בשפה הערבית.
<b>מַכַּת מַרְדּוּת</b>. מלקות מדברי חכמים.
<h3> ד</h3>
<b>וְאֵין צָרִיךְ לוֹמַר יָהּ</b>. כשהתכוון לכתוב שם זה בפני עצמו.
<h3> ו</h3>
<b>לֹא יִרְחֹץ וכו'</b>. שמא יימחק השם שעל בשרו מחמת המים.
<b>וְלֹא יַעֲמֹד בִּמְקוֹם הַטִּנּוֹפֶת</b>. מקום שיש בו צואה וכדומה, מפני קדושת השם (ראה הלכות קריאת שמע ג,ד).
<b>גֶּמִי</b>. רצועה העשויה מסוף.
<b>מְסַבֵּב</b>. מחפש.
<b>כְּדֵי שֶׁלֹּא יָחֹץ</b>. שהחציצה פוסלת את הטבילה (ראה הלכות מקוואות א,יב).
<b>שֶׁלֹּא אָמְרוּ לִכְרֹךְ עָלָיו וכו'</b>. שמטרת הכיסוי היא שלא יעמוד ערום לפני שם השם ולכן אין צורך להדק את הגמי ומספיק לכורכו בלבד.
<h3> ז</h3>
<b>הַסּוֹתֵר אֲפִלּוּ אֶבֶן אַחַת</b>. ראה גם הלכות בית הבחירה א,יז.
<b>עֲצֵי הַקֹּדֶשׁ</b>. עצים שהוקדשו לבית המקדש לבדק הבית (שו"ת הרמב"ם קס).
<h3> ח</h3>
<b>מִין</b>. כופר במציאות הבורא וייחודו (כמפורט בהלכות תשובה ג,ז).
<b>שׂוֹרְפִין אוֹתוֹ עִם הָאַזְכָּרוֹת שֶׁבּוֹ</b>. שמות השם הכתובים בו (ראה גם הלכות תפילין א,יג).
<b>וְכֵן כִּתְבֵי הַקֹּדֶשׁ שֶׁבָּלוּ</b>. ראה גם הלכות ספר תורה י,ג.
<h3> ט</h3>
<b>כָּל הַשֵּׁמוֹת הָאֲמוּרוֹת בְּאַבְרָהָם... בְּלוֹט וכו'</b>. המילה 'אדני' המוזכרת בתיאור הגעת המלאכים אל אברהם (בראשית פרק יח) מתייחסת לקב"ה, ואילו אצל לוט (שם פרק יט) מילה זו מתייחסת למלאכים ומשמעה האדונים שלי.
<b>כָּל הַשֵּׁמוֹת הָאֲמוּרוֹת בְּגִבְעַת בִּנְיָמִין וכו'</b>. השמות המוזכרים בשאלת בני ישראל באלהים אם לצאת לקרב נגד שבט בנימין (שופטים פרק כ), מתייחסים לקב"ה, ואף שנראה לכאורה כי התשובה שניתנה להם לא התקיימה.
<b>כָּל הַשֵּׁמוֹת הָאֲמוּרוֹת בְּמִיכָה חֹל</b>. השמות הנזכרים בתיאור מעשה פסל מיכה (שופטים פרקים יז-יח) מתייחסים לעבודה זרה ולא לקב"ה.
<b>הַשֵּׁמוֹת הָאֲמוּרוֹת בְּנָבוֹת קֹדֶשׁ</b>. בעלילה שהעליל עליו אחאב "בֵּרַכתָ אלהים ומלך" (מלכים א כא,י, וכן שם כא,יג), ואין הכוונה לעבודה זרה של אחאב.
<b>כָּל שְׁלֹמֹה הָאָמוּר בְּשִׁיר הַשִּׁירִים קֹדֶשׁ</b>. מפני שהוא מרמז לשמו של השם.
<b>וַהֲרֵי הוּא כִּשְׁאָר הַכִּנּוּיִין</b>. שיש איסור לאבדם (לעיל ה"ח).
<b>כָּל מַלְכַיָּא הָאָמוּר בְּדָנִיֵּאל חוֹל</b>. שהם מתייחסים למלך נבוכדנצר.
<h2>פרק ז</h2>
<h3> א</h3>
<b>שָׁלֵם בְּגוּפוֹ</b>. שאין לו מום גופני.
<b>כְּשֶׁיִּכָּנֵס לַפַּרְדֵּס</b>. העמקה ביסודות הדת: מעשה מרכבה ומעשה בראשית (ראה לעיל ד,יג).
<b>הָרְחוֹקִים</b>. מהבנת דעת בני האדם.
<b>הַהוֹלְכִים בְּמַחֲשַׁכֵּי הַזְּמַן</b>. הולכים אחר פיתויי הזמן החולף, שדומים לעיוורים ההולכים בחושך.
<b>מֵהַבְלֵי הַזְּמַן וְתַחְבּוּלוֹתָיו</b>. ההבלים החולפים, שברוב עורמה מפתים את האדם.
<b>קְשׁוּרָה תַּחַת הַכִּסֵּא וכו'</b>. דבוקה ומתבוננת באופן תמידי בצורות המלאכים ומעלותיהם (שמגיעים עד תחת כסא הכבוד — לעיל ב,ז).
<b>וּמִסְתַּכֵּל בְּחָכְמָתוֹ שֶׁל הַקָּדוֹשׁ בָּרוּךְ הוּא</b>. מתבונן במעשיו וברואיו של הקב"ה שבכך ניכרת חכמתו (לעיל ב,ב).
<b>מִצּוּרָה רִאשׁוֹנָה עַד טַבּוּר הָאָרֶץ</b>. החל מהצורה הרוחנית ביותר (חיות הקודש), ועד למציאות החומרית ביותר (מרכז הארץ).
<b>תִּתְעָרֵב נַפְשׁוֹ בְּמַעֲלַת הַמַּלְאָכִים הַנִּקְרָאִים אִישִׁים</b>. מעלת השגתו השכלית תתעלה עד שכבר תידמה להשגת המעלה התחתונה ביותר של המלאכים שהם המדברים עם הנביאים (לעיל ב,ז).
<h3> ב</h3>
<b>בַּיּוֹם אַחַר שֶׁתִּפּוֹל עֲלֵיהֶן תַּרְדֵּמָה</b>. מעין תרדמת החושים וחלישות הגוף בעת מחזה הנבואה.
<b>וְעֶשְׁתּוֹנוֹתֵיהֶם מִתְטָרְפוֹת</b>. חושיהם מתבלבלים.
<b>כְּמוֹ שֶׁנֶּאֱמַר בְּאַבְרָהָם וכו'</b>. בעת מחזה הנבואה של ברית בין הבתרים, שנפלה עליו תרדמה ואימה גדולה.
<b>וּכְמוֹ שֶׁנֶּאֱמַר בְּדָנִיֵּאל</b>. בעת שראה את אחד ממראות הנבואה שלו.
<b>וְהוֹדִי נֶהְפַּךְ עָלַי לְמַשְׁחִית וְלֹא עָצַרְתִּי כֹּחַ</b>. תואר פני הושחת, ולא נשאר בי כוח.
<h3> ג</h3>
<b>וּמִיָּד יֵחָקֵק בְּלִבּוֹ פִּתְרוֹן הַמָּשָׁל</b>. כבר בעת שהוא רואה את המשל, הוא יודע את פתרונו.
<b>הַסֻּלָּם שֶׁרָאָה יַעֲקֹב אָבִינוּ וכו'</b>. בעת חלומו בבית אל (בראשית כח,י-כב), שהיה משל לאומות שישעבדו את ישראל.
<b>הַחַיּוֹת שֶׁרָאָה יְחֶזְקֵאל</b>. במעשה המרכבה (ראה יחזקאל פרק א), שהן משל להתגלות ה'.
<b>וְהַסִּיר הַנָּפוּחַ וּמַקֵּל שָׁקֵד שֶׁרָאָה יִרְמְיָה</b>. בראשית נבואתו (ירמיהו א,יא-יד), שהיו משלים לחורבן העתיד לבוא על יהודה.
<b>וְהַמְּגִלָּה שֶׁרָאָה יְחֶזְקֵאל</b>. שהראהו ה' מגילה גדולה כתובה משני צדדיה, ואחר כך נצטווה לאכלה (יחזקאל ב,ט-ג,ג), וזהו משל כללי לנבואתו וליחס אליה.
<b>וְהָאֵיפָה שֶׁרָאָה זְכַרְיָה</b>. שראה איפה (כלי מדידה גדול) ובתוכה נישאת אישה לארץ שנער (זכריה ה,ה-יא).
<b>אוֹמְרִין הַפִּתְרוֹן בִּלְבַד</b>. רוב דברי הנביאים, שלא מתארים משל וחזון מסוים שראו, אלא את תוכן הנמשל בלבד.
<b>בְּמָשָׁל וְדֶרֶךְ חִידָה הֵם מִתְנַבְּאִים</b>. ולא באופן ברור, בשונה ממשה רבנו (לקמן ה"ו).
<h3> ד</h3>
<b>מְכַוְּנִין דַּעְתָּן</b>. והוגים באותן מושכלות המתוארות לעיל.
<b>עַצְלוּת</b>. כבדות הגוף והלב.
<b>בְּנֵי הַנְּבִיאִים</b>. אלו שמעוניינים להתנבא (ראה הלכה הבאה).
<b>מְהַלְּכִין בְּדֶרֶךְ הַנְּבוּאָה עַד שֶׁיִּנָּבְאוּ</b>. מתלמדים ומכינים עצמם לנבואה.
<b>פְּלוֹנִי מִתְגַּדֵּל</b>. הולך ונעשה גדול.
<h3> ו</h3>
<b>בַּחֲלוֹם</b>. בעת השינה בלילה.
<b>בַּמַּרְאָה</b>. מחזה ביום, בשעה של טשטוש החושים והגוף (לעיל ה"ב).
<b>כָּל הַנְּבִיאִים עַל יְדֵי מַלְאָךְ</b>. על ידי כוח אמצעי המתווך בין הנביא לבין הנבואה (ראה מו"נ א,לז; ב,מה).
<b>לְפִיכָךְ רוֹאִין מַה שֶּׁהֵן רוֹאִין בְּמָשָׁל וְחִידָה</b>. לא דבר ברור ומוחלט אלא הזקוק לפרשנותו של הנביא.
<b>פָּנִים אֶל פָּנִים</b>. באופן ישיר, ללא שום ממצע בינו לבין הנבואה.
<b>עַל בֻּרְיוֹ</b>. באופן ברור.
<b>יְרֵאִין וְנִבְהָלִין וּמִתְמוֹגְגִים</b>. מתמלאים פחד, כמתואר לעיל ה"ב.
<b>כָּל הַנְּבִיאִים אֵין מִתְנַבְּאִים בְּכָל עֵת שֶׁיִּרְצוּ</b>. אלא צריכים לכוון דעתם מראש (לעיל ה"ד), ובכל זאת ייתכן שלא יתנבאו.
<b>עִמְדוּ וְאֶשְׁמְעָה מַה יְצַוֶּה יי לָכֶם</b>. כך אמר משה לאנשים שרצו לדעת מה דינם מאחר שלא הקריבו קרבן פסח בגלל טומאתם.
<b>שֶׁנֶּאֱמַר</b>. לאחר מעמד הר סיני שבו כל עם ישראל ראו את התגלות ה' ושמעו את קולו, ולעניין זה היו כעין נביאים, כמו משה רבנו (ראה לקמן ח,א-ב).
<b>וְקָרַן עוֹר פָּנָיו</b>. זהרו והאירו פניו, כתוצאה מהיותו מדבר עם השכינה (ראה שמות לד,כט).
<h3> ז</h3>
<b>לְבוֹנֵן</b>. ללמד ולהוסיף להם בינה.
<b>אוֹת וּמוֹפֵת</b>. מעשה נסים המוכיח את נאמנותו.
<b>בְּנֵי גִּילוֹ</b>. בני דורו (כמשמעות השורש 'גיל' בערבית; וראה דברים רבה ליברמן 123, רות רבה ב,ח).
<b>שֶׁנֶּאֱמַר אֵלָיו תִּשְׁמָעוּן</b>. אלו דברי משה, וראשית הפסוק: "נביא מקרבך מאחיך כמֹני יקים לך ה' אלהיך", כלומר עליו להיות במעלה הראויה לנבואה ('כמוני').
<b>וְזֶה הָאוֹת יֵשׁ לוֹ דְּבָרִים בְּגַוּוֹ</b>. מסתתר מאחריו גורם אחר, כגון כישוף או אחיזת עיניים.
<b>מַעֲמִידִין אוֹתוֹ עַל חֶזְקָתוֹ</b>. מכיוון שהוא ראוי לנבואה, מניחים שהאות שעשה הוא אמתי.
<b>כְּמוֹ שֶׁנִּצְטַוִּינוּ</b>. ראה הלכות סנהדרין כ,א, כד,א, הלכות עדות ג,ד.
<b>הַנִּסְתָּרוֹת לַיי אֱלֹהֵינוּ</b>. הדברים שאינם גלויים לבני אדם אינם באחריותם אלא באחריות ה'.
<b>וַיי יִרְאֶה לַלֵּבָב</b>. ואין זה מתפקידו של האדם.
<h2>פרק ח</h2>
<h3> א</h3>
<b>דֹּפִי</b>. פגם, פקפוק.
<b>בְּלָאט</b>. במעשה כשפים.
<b>וְהִצְלִילָם</b>. הטביעם.
<b>לֹא אֶת אֲבֹתֵינוּ כָּרַת יי אֶת הַבְּרִית הַזֹּאת</b>. וההמשך: "כי אתנו אנחנו אלה פה היום כלנו חיים".
<b>שֶׁנֶּאֱמַר</b>. בדברי ה' למשה קודם מתן תורה.
<h3> ב</h3>
<b>אֵלּוּ שֶׁשֻּׁלַּח לָהֶם</b>. כל עם ישראל.
<b>הֵם הָעֵדִים עַל נְבוּאָתוֹ שֶׁהִיא אֱמֶת</b>. שהם ראו בעצמם שה' מדבר עם משה.
<b>שֶׁהֵם וְהוּא אֶחָד בַּדָּבָר</b>. שאין שום הפרש בין משה לעם ישראל בנוגע לאמתות נבואתו של משה.
<b>שֶׁכָּל אֶחָד מֵהֶם עֵד לַחֲבֵרוֹ שֶׁהוּא אוֹמֵר אֱמֶת וכו'</b>. כאשר עד ראה דבר יחד עם חברו אין צורך שיביא ראיה שחברו דובר אמת שכן הוא עצמו ראה את אותו הדבר, ונמצא שעדותו על המעשה היא גם עדות על נאמנותו של חברו.
<b>בִּתְחִלַּת נְבוּאָתוֹ</b>. כשנתגלה אליו בסנה, וציווהו להוציא את ישראל ממצרים.
<b>בְּעֵת שֶׁנָּתַן לוֹ הָאוֹתוֹת</b>. כדי שיוכיח לבני ישראל שהוא נביא ה', והן: הפיכת המטה לתנין, הפיכת ידו למצורעת והפיכת מעט ממי היאור לדם (ראה שמות ד,א-ט).
<b>הוּא שֶׁהַכָּתוּב אוֹמֵר</b>. שהאות האמיתי שה' שלחו יהיה כאשר יעבדו את ה' בהר סיני (מתן תורה).
<b>כָּךְ מִצְוָה לִשְׁמֹעַ מִזֶּה הַנָּבִיא אִם הָאוֹת אֱמֶת אוֹ בְּכִשּׁוּף וָלָאט</b>. בין אם האות אמתי ובין אם לא מצווה לשמוע לנביא, שכך ציווה משה בתורה.
<h3> ג</h3>
<b>וּבִקֵּשׁ לְהַכְחִישׁ נְבוּאָתוֹ שֶׁל מֹשֶׁה רַבֵּנוּ</b>. תורת משה, פרטיה ומצוותיה.
<b>בְּיִחוּד</b>. בבירור.
<b>כְּדֵי שֶׁנַּעֲרֹךְ אוֹתוֹת זֶה לְאוֹתוֹת זֶה</b>. משום שהנאמנות של משה אינה נובעת מהאותות שעשה, אין כלל מקום להעריך ולהשוות בין אותות נביא זה לאותות משה.
<b>כְּמוֹ שֶׁשָּׁמַע הוּא</b>. משה רבנו.
<h2>פרק ט</h2>
<h3> א</h3>
<b>שֶׁהִיא מִצְוָה עוֹמֶדֶת לְעוֹלָם וּלְעוֹלְמֵי עוֹלָמִים</b>. שהתורה היא נצחית (ראה הלכות תשובה ג,ח).
<b>לֹא בַשָּׁמַיִם הִיא</b>. כלומר אין התורה ומצוותיה תלויים יותר בהתגלות משמים, כגון על ידי נבואה.
<b>פֵּרוּשׁ שֶׁלֹּא שָׁמַעְנוּ מִמֹּשֶׁה</b>. שהוא מנוגד למסורות שקיבלנו בהלכה למשה מסיני.
<b>וְלֹא אִישׁ אֵל וִיכַזֵּב</b>. האל אינו כמו בני אדם שדבריהם אינם נצחיים ועשויים לכזב, אלא תוקף דבריו הוא נצחי.
<h3> ב</h3>
<b>לָמָּה נֶאֱמַר בַּתּוֹרָה נָבִיא אָקִים לָהֶם</b>. מהי מטרתו של הנביא.
<b>לַעֲשׂוֹת דָּת</b>. לחדש הלכות.
<b>הָאַחֲרוֹן שֶׁבָּהֶם</b>. מלאכי, אחרון הנביאים.
<b>בְּדִבְרֵי הָרְשׁוּת</b>. דברים שאינם נוגעים למצוות עשה או לאיסורים.
<h3> ג</h3>
<b>שֶׁעָבַר עַל דִּבְרֵי עַצְמוֹ</b>. שהוא עצמו אינו נשמע למה שקיבל בנבואה.
<b>וְהַכּוֹבֵשׁ נְבוּאָתוֹ</b>. שומרה לעצמו ואינו מפרסמה לרבים.
<b>שֶׁנּוֹדַע לָנוּ שֶׁהוּא נָבִיא</b>. שהוּכחה נאמנותו (ראה לקמן י,ב).
<b>לְפִי שָׁעָה</b>. באופן זמני (והשווה הלכות ממרים ב,ד).
<b>שֶׁהִקְרִיב עוֹלָה בַּחוּץ</b>. כאשר רצה להוכיח שנביאי הבעל הם נביאי שקר, בנה מזבח בהר הכרמל והקריב עליו קרבן (ראה מלכים א יח,כ-מ).
<b>וִירוּשָׁלַיִם נִבְחֲרָה</b>. ובזמן מעשה זה המקדש בירושלים כבר נבנה, והיה אסור להקריב בבמות (ראה הלכות בית הבחירה א,ג; הלכות מעשה הקרבנות פרק יח).
<b>פֶּן תַּעֲלֶה עֹלֹתֶיךָ בְּכָל מָקוֹם</b>. תחילת הפסוק: "השמר לך פן תעלה...", וההמשך: "כי אם במקום אשר יבחר ה'... שמה תעלה עלתיך".
<h3> ד</h3>
<b>מִפִּי הַשְּׁמוּעָה</b>. במסורת.
<b>בְּדִין מִדִּינֵי תּוֹרָה</b>. שפרטיו נתונים במחלוקת בין חכמים.
<h3> ה</h3>
<b>דִּבֵּר סָרָה</b>. דברי הסתה ושקר.
<b>וּבָא הָאוֹת וְהַמּוֹפֵת</b>. של הנביא המסית לעבוד עבודה זרה ומוכיח זאת בעזרת אותות.
<b>שֶׁהֲרֵי זֶה בָּא לְהַכְחִישׁ נְבוּאָתוֹ שֶׁל מֹשֶׁה</b>. שהרי משה בעצמו ציווה שכל הטוען שיש לעבוד עבודה זרה ומגבה זאת באות ומופת, הוא נביא שקר ומסית ודינו מוות (ראה הלכות עבודה זרה ה,א). ומשה לא סייג שהדבר מותר במקרה של הוראת שעה, וכבר ידוע שהמכחיש נבואת משה הוא בוודאי נביא שקר (לעיל, ח,ג).
<h2>פרק י</h2>
<h3> א</h3>
<b>וְיֵאָמְנוּ דְּבָרָיו</b>. ותתקיים נבואתו.
<b>אֵיכָה נֵדַע אֶת הַדָּבָר</b>. "אשר דברו ה'". כלומר כיצד נדע אם אכן דברי הנביא הזה הם דברי ה'? ותשובת הכתוב: "אשר ידבר הנביא בשם ה' ולא יהיה הדבר ולא יבוא הוא הדבר אשר לא דברו ה'".
<b>הָרָאוּי לִנְבוּאָה</b>. ראה לעיל ז,א.
<b>בְּמַלְאֲכוּת</b>. בשליחות.
<b>נָפַל</b>. לא התקיים.
<b>יִהְיֶה בְּעֵינֵינוּ נֶאֱמָן</b>. בינתיים, עד שייבדק פעמים הרבה ויוחזק לנביא.
<h3> ג</h3>
<b>הַמְּעוֹנְנִים וְהַקּוֹסְמִים</b>. המתיימרים לחזות את העתידות בדרכים שונות (ראה הלכות עבודה זרה יא,ו-ט).
<b>יַעַמְדוּ נָא וְיוֹשִׁיעֻךְ וכו'</b>. דברי הנביא שמלגלג על אלו שבוטחים בחוזים בכוכבים ובמגידי עתידות, שהרי אלו אינם יודעים לומר את כל מה שיקרה בעתיד.
<b>מֵפֵר אֹתוֹת בַּדִּים וְקֹסְמִים יְהוֹלֵל</b>. הקב"ה מפר את אותותיהם של מגידי העתידות, ומבלבל את דעתם.
<b>כַּתֶּבֶן שֶׁנִּתְעָרֵב בּוֹ מְעַט בָּר</b>. כמו פסולת התבואה שנתערב בה מעט תבואה ראויה, שרוב דבריהם הבל ומקצתם אמת.
<b>כַּבָּר שֶׁאֵין בּוֹ תֶּבֶן כְּלָל</b>. כולו דברי אמת.
<b>וּמְכַזְּבִין</b>. דבריהם לא מתקיימים.
<b>מַעֲבִיר בְּנוֹ וּבִתּוֹ בָּאֵשׁ</b>. ובהמשך הפסוק נאמר "מעונן ומנחש ומכשף".
<b>כִּי הַגּוֹיִם הָאֵלֶּה</b>. "אל מעננים ואל קסמים ישמעו". אבל עם ישראל לא כן, אלא: "נביא מקרבך... יקים לך ה'...".
<b>כְּשָׁאוּל שֶׁאָבְדָה לוֹ אֲבֵדָה</b>. האתונות שאבדו לאביו קיש, והלך לשאול את שמואל (שמואל א ט,א-יא).
<b>לֹא שֶׁיַּעֲשֶׂה דָּת אַחֶרֶת</b>. כדלעיל ט,א-ב.
<h3> ד</h3>
<b>וְנִחָם עַל הָרָעָה</b>. חוזר בו מלעשות רע.
<b>כְּאַנְשֵׁי נִינְוֵה</b>. שניבא עליה יונה שתושמד, אך בזכות תשובתם התבטלה גזרה זו (יונה פרק ג).
<b>שֶׁתָּלָת לָהֶם</b>. התשובה עיכבה את העונש.
<b>כְּחִזְקִיָּה</b>. שחלה, וניבא לו ישעיהו שימות, ובזכות תשובתו נתן לו ה' עוד חמש עשרה שנה עד מותו (ישעיהו פרק לח).
<b>אֲפִלּוּ עַל תְּנַאי</b>. כאפשרות ולא כהבטחה גמורה.
<b>שֶׁבְּדִבְרֵי הַטּוֹבָה בִּלְבַד יִבָּחֵן הַנָּבִיא</b>. רק בנבואה על דבר טוב שעתיד לקרות ניתן לבחון את הנביא, שכן אם לא יקרה כדבריו אין הסבר לכך מלבד שהוא נביא שקר.
<b>לַחֲנַנְיָה בֶּן עַזּוּר</b>. נביא שקר בימי ירמיה.
<b>כְּשֶׁהָיָה יִרְמְיָה מִתְנַבֵּא לְרָעָה</b>. שהמקדש וירושלים ייחרבו.
<b>וַחֲנַנְיָה לְטוֹבָה</b>. שלא רק שלא יהיה חורבן, אלא שגם הגולה שכבר הוגלתה לבבל (גלות יכניה) תשוב בעוד שנתיים (ירמיה פרק כח).
<b>אֵין בָּזֶה רְאָיָה</b>. שכל נבואה לרעה יכולה לא להתקיים אם יעשו תשובה.
<h3> ה</h3>
<b>וְהָיָה הוֹלֵךְ בְּדַרְכֵי הַנְּבוּאָה</b>. בדרך ההתנהגות המביאה לנבואה (ראה לעיל ז,ז).
<b>וְאָסוּר לְנַסּוֹתוֹ</b>. לבחון את דבריו ולבקש ממנו אות.
<b>כַּאֲשֶׁר נִסִּיתֶם בַּמַּסָּה</b>. שם התלוננו העם אל משה על כך שאין מים (שמות יז,א-ז).
<b>שֶׁאָמְרוּ הֲיֵשׁ יי בְּקִרְבֵּנוּ אִם אָיִן</b>. כלומר שהרהרו אחרי משה רבנו, אם הנהגתו אותם היא על פי ה'.
