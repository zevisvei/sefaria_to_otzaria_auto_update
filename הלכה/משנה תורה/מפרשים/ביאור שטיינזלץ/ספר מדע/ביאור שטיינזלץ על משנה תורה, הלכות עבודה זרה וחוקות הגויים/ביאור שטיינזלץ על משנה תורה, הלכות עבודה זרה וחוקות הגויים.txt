<h1>ביאור שטיינזלץ על משנה תורה, הלכות עבודה זרה וחוקות הגויים</h1>
<h2>פרק א</h2>
<h3> א</h3>
<b>אֱנוֹשׁ</b>. בן בנו של אדם הראשון.
<b>וְנִבְעֲרָה</b>. נעשית טיפשה.
<b>כּוֹכָבִים אֵלּוּ וְגַלְגַּלִּים</b>. ראה הלכות יסודי התורה ג,א, ג,ח-ט.
<b>מִי שֶׁגִּדְּלוֹ וְכִבְּדוֹ</b>. את מי שהאל מגדל ומכבד.
<b>וְכָךְ הֵם אוֹמְרִים עוֹבְדֶיהָ הַיּוֹדְעִים עִקָּרָהּ וכו'</b>. אותם שסברו שהפולחן לכוכבים הוא קיום רצון הבורא, אך הם לא טענו שהכוכבים עצמם הם הבורא.
<b>כִּי בְכָל חַכְמֵי הַגּוֹיִם וּבְכָל מַלְכוּתָם מֵאֵין כָּמוֹךָ וכו'</b>. למרות הכרתם בכך שאין כמוך, בדבר אחד נחשבים הם כבערים וכסילים, בהיותם מייסרים את העם לעבוד להבל העשוי מעץ כאמצעי להשגתך.
<h3> ב</h3>
<b>וַעֲשׂוּ צוּרָתוֹ</b>. שיצרו דמויות שונות (של אדם או יצורים אחרים) וטענו שהיא דמותו האמיתית של אותו כוח (או כוכב).
<b>שֶׁבָּדָה מִלִּבּוֹ</b>. שהמציא.
<b>צוּרוֹת</b>. פסלים של הכוכבים.
<b>מְטִיבָה וּמְרֵעָה</b>. ביכולתה לגרום טוב או רע.
<b>וְהַכּוּמָרִין</b>. כהני דת של עבודה זרה.
<b>כּוֹזְבִים</b>. שקרנים.
<b>מְדַמִּין</b>. חושבים בדעתם.
<b>שֶׁנַּעֲשׂוּ הַצּוּרוֹת הָאֵלּוּ בִּגְלָלָן וְלִדְמוּתָן</b>. שהכמרים היו יודעים שהצורות (הפסלים) עצמן אינן אלוהות אלא רק סמל לכוכבים ולגלגלים, אך חשבו שאלו האחרונים הם המנהיגים את העולם.
<b>צוּר הָעוֹלָמִים</b>. האלוה.
<b>וְעַל דֶּרֶךְ זוֹ הָיָה הָעוֹלָם מִתְגַּלְגֵּל וְהוֹלֵךְ</b>. האנושות האמינה בשלושה סוגי התייחסות אלו למושג אלוה.
<h3> ג</h3>
<b>שֶׁנִּגְמַל</b>. הפסיק לינוק.
<b>אֵיתָן</b>. כינוי לאברהם אבינו.
<b>לְשׁוֹטֵט בְּדַעְתּוֹ וְהוּא קָטָן</b>. לחשוב בנושא זה בעודו בקטנותו.
<b>הַגַּלְגַּל הַזֶּה</b>. שהוא הכוח המניע את מהלך העולם (ראה הלכות יסודי התורה ג,א).
<b>נוֹהֵג תָּמִיד</b>. נשאר בכוחו תמיד.
<b>וְלֹא מוֹדִיעַ דָּבָר</b>. אדם שיקנה לו דעה בשאלות אלו.
<b>מֻשְׁקָע</b>. שקוע.
<b>בְּאוּר כַּשְׂדִּים</b>. היא עיר הולדתו.
<b>הָיָה עוֹבֵד עִמָּהֶן וְלִבּוֹ מְשׁוֹטֵט וּמֵבִין</b>. עבד עמהם עבודה זרה ובלבו היה מתבונן ובוחן את אמתות העניין.
<b>וְהוּא מַנְהִיג הַגַּלְגַּל</b>. ראה שם א,ה.
<b>בְּכָל הַנִּמְצָא</b>. בכל המציאות.
<b>לְהָשִׁיב תְּשׁוּבוֹת</b>. להקשות.
<b>וְלַעֲרֹךְ דִּין עִמָּהֶן</b>. להתווכח איתם.
<b>הַצְּלָמִים</b>. פסלים של עבודה זרה.
<b>כְּדֵי שֶׁיַּכִּירוּהוּ כָּל הַבְּרוּאִים הַבָּאִים</b>. הודיע להם אודות מציאות הבורא ושראוי לעבוד רק לו, כדי שאנשי הדורות הבאים לא ימשיכו לטעות כפי שטעו הדורות שלפניהם.
<b>שֶׁגָּבַר עֲלֵיהֶם בִּרְאָיוֹתָיו</b>. שטענותיו צדקו מטענותיהם.
<b>הַמֶּלֶךְ</b>. נמרוד.
<b>נַעֲשָׂה לוֹ נֵס</b>. שהשליכו נמרוד לכבשן האש, והצילו הקב"ה (ראה בבלי פסחים קיח,א).
<b>וְהָיָה מְהַלֵּךְ וְקוֹרֵא</b>. מפרסם בקול את אחדות ה' ועבודתו.
<b>לְפִי דַּעְתּוֹ</b>. לפי רמת הבנתו.
<b>הָעִקָּר הַגָּדוֹל הַזֶּה</b>. האמונה באל אחד ועבודתו.
<b>מְלַמֵּד וּמַחֲזִיר</b>. מלמד ומחזיר את האנשים לדרך האמת.
<b>בִּישִׁיבָה</b>. מקום לימוד התורה.
<b>וְנַעֲשָׂת</b>. ונוצרה.
<h2>פרק ב</h2>
<h3> א</h3>
<b>מֵאַרְבַּע הַיְסוֹדוֹת</b>. אש, רוח, מים, ארץ (=עפר; הלכות יסודי התורה ג,י).
<b>וְלֹא אֶחָד מִכָּל הַנִּבְרָאִים מֵהֶם</b>. שכל הנבראים מורכבים מארבעה יסודות אלו (ראה שם ד,א).
<b>עַל דֶּרֶךְ שֶׁעָבַד אֱנוֹשׁ וְאַנְשֵׁי דּוֹרוֹ תְּחִלָּה</b>. שחשבו שרצון הבורא הוא שיעבדו את הגלגלים והכוכבים (לעיל א,א).
<b>שֶׁמָּא תָּשׁוּט בְּעֵין לִבְּךָ וְתִרְאֶה</b>. תהרהר ותעלה על דעתך.
<b>שֶׁחָלַק יי אוֹתָם לְכָל הָעַמִּים לִהְיוֹתָם חַיִּים וְהוֹוִים וְנִפְסָדִים כְּמִנְהָגוֹ שֶׁל עוֹלָם</b>. ה' נתן את מערכת הגלגלים בעולם כדי שעל ידיהם יהיו יצורי העולם מתקיימים במחזוריות של קיום וכיליון כדרך טבעו של עולם (ראה הלכות יסודי התורה ד,ג-ו).
<b>לִהְיוֹתָם</b>. כדי שיהיו.
<b>סַרְסוּר</b>. מתווך.
<h3> ב</h3>
<b>לְהִפָּנוֹת אַחֲרֶיהָ</b>. להיגרר אחריה.
<h3> ג</h3>
<b>וְכָל הַלָּאוִין הָאֵלּוּ בְּעִנְיָן אֶחָד הֵן</b>. האזהרות שנזכרו כאן (פן תשא, פן יפתה, אל תפנו, פן תדרש) — מתייחסות לאותו עניין, ומשום כך הן נמנות בתור לאו אחד.
<b>נַסִּיחַ דַּעְתֵּנוּ לְכָךְ</b>. נפנה את מחשבתנו לדבר.
<b>קְצָרָה</b>. מוגבלת.
<b>עַל בֻּרְיוֹ</b>. באופן ברור.
<b>מַה לְּמַעְלָה</b>. מן הרקיע.
<b>מַה לְּמַטָּה</b>. מן הארץ.
<b>מַה לְּפָנִים</b>. מה היה קודם הבריאה.
<b>מַה לְּאָחוֹר</b>. מה יהיה בעתיד.
<b>וְאֵינוֹ יוֹדֵעַ הַמִּדּוֹת שֶׁיָּדוּן בָּהֶן עַד שֶׁיֵּדַע הָאֱמֶת עַל בֻּרְיוֹ</b>. אינו מכיר את דרכי העיון והראיות הנחוצות כדי להגיע לחקר האמת בשאלות אלו.
<b>מִינוּת</b>. כפירה.
<b>לְטָרְדוֹ מִן הָעוֹלָם הַבָּא</b>. לאבד את חלקו בעולם הבא.
<b>אֵין בּוֹ מַלְקוּת</b>. שאין לוקים על עברה אלא אם יש בה מעשה ממשי (הלכות סנהדרין יח,א-ב).
<h3> ד</h3>
<b>מִצְוַת עֲבוֹדָה זָרָה</b>. איסור עבודה זרה.
<b>כְּנֶגֶד כָּל הַמִּצְווֹת כֻּלָּן</b>. שקולה בחשיבותה ככל המצוות כולן.
<b>וּמִפִּי הַשְּׁמוּעָה</b>. על פי המסורת.
<b>מֵאָדָם</b>. הראשון.
<h3> ה</h3>
<b>וּמַחֲשֶׁבֶת מִין לַעֲבוֹדָה זָרָה</b>. שסופה של מחשבת מינות להוביל לעבודה זרה.
<b>וְאֵינוֹ כְּיִשְׂרָאֵל שֶׁעָבַר עַל עֲבֵרָה שֶׁיֵּשׁ בָּהּ סְקִילָה</b>. כגון גילוי עריות או חילול שבת, שבעברות אלו אינו נעשה כגוי לכל דבריו.
<b>וּמְשֻׁמָּד לַעֲבוֹדָה זָרָה</b>. שהמיר את דתו (ראה הלכות תשובה ג,ט).
<b>וְאֵין מְקַבְּלִין אוֹתָם בִּתְשׁוּבָה לְעוֹלָם</b>. לא מתייחסים אליהם בתור בעלי תשובה, אלא הם נשארים בחזקתם, משום שלא ניתן להבחין אם כוונתם טהורה. אך אם שבו בתשובה באופן אמתי, תשובתם מתקבלת ויש להם חלק לעולם הבא (שו"ת הרמב"ם רסד, וראה הלכות תשובה ג,יד).
<b>גּוּפֵי תּוֹרָה</b>. דברים עיקריים בתורה.
<b>בִּשְׁאָט בְּנֶפֶשׁ</b>. בזלזול.
<b>בְּיָד רָמָה</b>. בגלוי.
<b>לְסַפֵּר עִמָּהֶן</b>. לדבר אתם.
<b>וּלְהָשִׁיב עֲלֵיהֶן תְּשׁוּבָה כְּלָל</b>. להתווכח אתם.
<h3> ו</h3>
<b>מְחָרֵף וּמְגַדֵּף</b>. מבזה ומקלל.
<b>וְאֶחָד... וְאֶחָד</b>. שווים בחומרתם ובעונשם.
<b>לְפִיכָךְ תּוֹלִין עוֹבֵד עֲבוֹדָה זָרָה וכו'</b>. לאחר סקילתו תולים אותו על קורת עץ עד סמוך לשקיעת החמה (ראה הלכות סנהדרין טו,ו-ז).
<b>דִּין הַמְגַדֵּף</b>. דינו של המקלל את השם.
<h3> ז</h3>
<b>עַד שֶׁיְּפָרֵשׁ</b>. שיבטא בשפתיו.
<b>אַלֶ"ף דָּלֶ"ת נוּ"ן יוֹ"ד</b>. 'שם אדנות' שהוא אופן ההגייה של שם המפורש שנכתב יו"ד ה"י וא"ו ה"י ('שם הויה') (ראה הלכות תפילה יד,י).
<b>וִיבָרֵךְ אוֹתוֹ</b>. יקלל אותו (בלשון נקייה).
<b>הַשֵּׁמוֹת שֶׁאֵינָן נִמְחָקִין</b>. אחד משבעת שמות השם (ראה הלכות יסודי התורה ו,ב).
<b>עַל הַשֵּׁם הַמְיֻחָד חַיָּב סְקִילָה</b>. אם קילל באחד משמות השם שאינם נמחקים.
<b>וְעַל שְׁאָר הַכִּנּוּיִין בְּאַזְהָרָה</b>. אם קילל באחד מכינויי השם כגון 'רחום' ו'חנון' (ראה הלכות יסודי התורה ו,ה), עובר בלאו ואינו נסקל (ראה גם הלכות ממרים ה,ב; וראה עוד הלכות סנהדרין כו,ג. וגוי שקילל בכינוי חייב מיתה — הלכות מלכים ט,ג).
<b>וְיֵשׁ מִי שֶׁמְּפָרֵשׁ שֶׁאֵינוֹ חַיָּב אֶלָּא עַל שֵׁם יוֹ"ד הֵ"א וָא"ו הֵ"א</b>. אלא אם קילל את שם הויה.
<b>שְׁנֵיהֶם</b>. הן שם הויה והן שם אדנות.
<h3> ח</h3>
<b>דָּנִין אֶת הָעֵדִים</b>. בודקים את עדותם.
<b>בְּכִנּוּי</b>. כדי להימנע מלהזכיר את קללת השם בפירוש.
<b>יַכֶּה יוֹסֵי אֶת יוֹסֵי. '</b>. יוסי' הוא כינוי לשם השם, שבשניהם יש ארבע אותיות.
<b>מוֹצִיאִין אֶת כָּל הָאָדָם לַחוּץ</b>. מלבד הדיינים והעדים.
<b>בְּפֵרוּשׁ</b>. בלא כינוי.
<b>עוֹמְדִין עַל רַגְלֵיהֶן</b>. מפאת כבוד שם המפורש.
<b>וְלֹא מְאַחִין</b>. לא מחברים את הקרע בחיבור מעולה שייראה כאילו לא נקרע (ראה הלכות אבל ט,ג).
<b>אַף אֲנִי כְּמוֹתוֹ שָׁמַעְתִּי</b>. ואינו רשאי לחזור על קללת השם במפורש.
<h3> ט</h3>
<b>בְּתוֹךְ כְּדֵי דִּבּוּר</b>. שיעור אמירת 'שלום עליך רבי' (הלכות שבועות ב,יז). בדרך כלל, חזרה תוך כדי דיבור מבטלת את האמירה הקודמת, אך כאן אין כלל זה תקף (ראה גם לקמן ג,ד).
<b>אֵינוֹ כְּלוּם</b>. אין חזרתו מועילה.
<b>קַנָּאִין פּוֹגְעִין בּוֹ</b>. המקנאים לכבוד ה' רשאים להורגו בשעת מעשה (ראה גם הלכות סנהדרין יח,ו).
<b>בְּשֵׁם מִן הַשֵּׁמוֹת הַמְיֻחָדִין</b>. ראה לעיל ה"ז.
<h3> י</h3>
<b>וַאֲפִלּוּ עַל בִּרְכַּת הַכִּנּוּי</b>. שקילל בכינוי (ראה לעיל ה"ז).
<b>הַשּׁוֹמֵעַ מִן הַשּׁוֹמֵעַ</b>. כגון ששומע מהעדים ששמעו (ראה לעיל ה"ח).
<b>אֶלְיָקִים וְשֶׁבְנָא</b>. פקידי המלך חזקיהו ששמעו את קללת השם מפי רבשקה שר צבא מלך אשור (ראה ישעיהו לז,ד).
<h2>פרק ג</h2>
<h3> א</h3>
<b>בִּרְצוֹנוֹ</b>. לא באונס.
<b>בְּזָדוֹן</b>. לא בשוגג.
<b>וְהַתְרָאָה</b>. אזהרת העדים לעושה העברה על חומרת חטאו ועל עונשו.
<b>חַטָּאת קְבוּעָה</b>. קרבן הבא תמיד מן הבהמה, בניגוד לקרבן 'עולה ויורד' שמשתנה לפי מצבו הכספי של האדם (ראה הלכות שגגות א,ד).
<h3> ב</h3>
<b>פְּעוֹר</b>. עבודה זרה של מואב.
<b>שֶׁיִּפְעֹר אָדָם עַצְמוֹ לוֹ</b>. שפותח כלפיו את אחוריו ועושה עליו את צרכיו.
<b>וּמַרְקוּלִיס</b>. צורת עבודה זרה שהייתה מצויה בצמתי הדרכים כהגנה להולכי דרכים.
<b>יְסַלֵּק מִלְּפָנָיו אֲבָנִים</b>. על מנת שיוכלו אחרים לזרוק.
<b>צְרִיכִין בֵּית דִּין לֵידַע דַּרְכֵי הָעֲבוֹדוֹת</b>. למרות האיסור ללמוד את דרכי העבודה זרה (ראה לעיל ב,ב).
<h3> ג</h3>
<b>בַּמֶּה דְּבָרִים אֲמוּרִים</b>. שאינו חייב אלא כשעובדה בדרך עבודתה.
<b>יָחֳרָם</b>. ייהרג.
<b>זְבִיחָה בִּכְלַל עֲבוֹדוֹת הָיְתָה וְלָמָּה יָצָאת</b>. שבאופן כללי נאמר על כל העובד עבודה זרה שעונשו מיתה, ומדוע יצאה זביחה מן הכלל להזכיר את עונשה בפסוק נפרד: "זבח לאלהים יחרם".
<b>שֶׁעוֹבְדִין בָּהּ לַשֵּׁם</b>. בעבודת הקרבנות בבית המקדש.
<b>לְכָךְ נֶאֱמַר לֹא תִשְׁתַּחֲוֶה</b>. לאיסור השתחוויה יש כתוב נוסף כדי ללמד שגם עליה חייבים אף כשאין דרך עבודתה בכך.
<b>וְהוּא הַדִּין לְמַקְטִיר וּמְנַסֵּךְ</b>. ששייכות לעבודת הקרבנות שבמקדש, ונלמדות מזביחה.
<b>וְזוֹרֵק וּמְנַסֵּךְ אֶחָד הוּא</b>. זריקת דם וניסוך יין דינם שווה.
<h3> ד</h3>
<b>סָפַת</b>. זרק צואה לתוך פיה או עליה.
<b>עָבִיט</b>. כלי המיוחד לשתן.
<b>חַיָּב</b>. שדומים לזריקה ולניסוך.
<b>שָׁחַט לָהּ חָגָב פָּטוּר</b>. שאין שחיטת חגב נחשבת כזביחה כלל.
<b>שָׁחַט לָהּ בְּהֵמָה מְחֻסֶּרֶת אֵבֶר פָּטוּר</b>. שאין שחיטתה נחשבת כזביחה האסורה משום שאין דרכם של הגויים להקריב כזו בהמה לעבודה זרה (לקמן ט,ו).
<b>שָׁבַר מַקֵּל בְּפָנֶיהָ חַיָּב</b>. מכיוון שדרך עבודתה במקל.
<b>וְנֶאֱסֶרֶת</b>. המקל נאסר בדומה לבהמה ששחטוה לשם עבודה זרה (ראה לקמן ח,א).
<b>שֶׁהֲרֵי הַמַּקֵּל כְּמוֹת שֶׁהוּא</b>. ולכן הזריקה אינה נחשבת כעשיית מעשה במקל (ראה שם).
<b>הַמְקַבֵּל עָלָיו אֶחָד מִכָּל מִינֵי עֲבוֹדָה זָרָה</b>. שכבר נעשה עבודה זרה.
<b>אֲפִלּוּ הִגְבִּיהַּ לְבֵנָה</b>. שטרם נעשתה עבודה זרה.
<b>חַיָּב</b>. שבכך עשאה עבודה זרה (ראה לקמן ח,ג).
<b>וַאֲפִלּוּ חָזַר בּוֹ בְּתוֹךְ כְּדֵי דִּבּוּר</b>. ראה לעיל ב,ט.
<h3> ה</h3>
<b>דֶּרֶךְ בִּזָּיוֹן</b>. שהתכוון לבזותה.
<b>עַל שִׁגְגָתוֹ</b>. משום שחשב שהדבר מותר.
<h3> ו</h3>
<b>שֶׁחָשַׁק בְּצוּרָה</b>. התעורר בו רצון לעובדה.
<b>מִפְּנֵי מְלַאכְתָּהּ</b>. אופן עשיית הפסל.
<b>מְדַמִּין</b>. חושבים בטעותם.
<b>בְּאַחַת מֵאַרְבַּע עֲבוֹדוֹת</b>. ראה לעיל ה"ב.
<b>הַמְגַפֵּף</b>. מחבק.
<b>וְהַמְכַבֵּד</b>. מנקה.
<b>וְהַמַּרְבִּיץ</b>. מזלף מים על האבק שלא יעלה.
<b>וְהַסָּךְ</b>. מושח בשמן וכדומה.
<b>עוֹבֵר בְּלֹא תַעֲשֶׂה שֶׁנֶּאֱמַר וְלֹא תָעָבְדֵם</b>. שאף שאין עבודתה בכך, יש איסור לכבדה בעבודות אלו.
<b>אֵינוֹ לוֹקֶה עַל אַחַת מֵהֶן לְפִי שֶׁאֵינָן בְּפֵרוּשׁ</b>. אלא נכללות בלאו הכללי 'לא תעבדם', ומשום כך אין לוקים עליהם כדין 'לאו שבכללות' (ראה הלכות סנהדרין יח,ג).
<h3> ז</h3>
<b>יָשֹׁחַ</b>. יתכופף.
<h3> ח</h3>
<b>פַּרְצוּפוֹת הַמְקַלְּחוֹת מַיִם בִּפְנֵי עֲבוֹדָה זָרָה</b>. עבודה זרה העשויה כפרצוף שיוצא ממנו מים.
<h3> ט</h3>
<b>אַף עַל פִּי שֶׁלֹּא עֲשָׂאָהּ בְּיָדוֹ</b>. אלא על ידי אומן שעשאה לו.
<b>לֹא תַעֲשֶׂה לְךָ</b>. מכאן נלמד איסור על עשיית פסל לעצמו אף אם אינו יוצר אותו בידיו.
<b>לֹא תַעֲשׂוּ לָכֶם</b>. מכאן נלמד שעצם עשיית פסל אסורה אף אם אינו עושה אותה לעצמו.
<b>לוֹקֶה שְׁתַּיִם</b>. משום 'לא תעשה לך' ומשום 'לא תעשו לכם'.
<h3> י</h3>
<b>הַצִּיּוּר וְהַכִּיּוּר שֶׁבִּטְרַקְלִין</b>. היכלות מפוארים שנוהגים לצור בקירותיהם בסיד או לפסל בכותל צורות בולטות.
<b>מֻשְׁקַעַת</b>. שוקעת כלפי פנים.
<b>סַמָּנִין</b>. צבעים.
<b>הֲרֵי אֵלּוּ מֻתָּרוֹת</b>. שהרי אינן בולטות. [הערה: המילה נוי נכתבת ומנוקדת על ידי הרמב"ם בפה"מ: נוֹאִי.]
<h3> יא</h3>
<b>חוֹתָם</b>. חותמת.
<b>אָסוּר לְהַנִּיחָהּ</b>. באצבעו, מחשש טעות שהיא לשם עבודה זרה.
<b>וּמֻתָּר לַחְתֹּם בָּהּ</b>. משום שיוצרת צורה שקועה.
<b>וַאֲפִלּוּ עַל הַלּוּחַ</b>. שאין צורתם בולטת, אסור.
<h2>פרק ד</h2>
<h3> א</h3>
<b>מַדִּיחֵי עִיר מִיִּשְׂרָאֵל</b>. ששכנעו והדיחו את אנשי העיר לעבוד עבודה זרה.
<b>אַף עַל פִּי שֶׁלֹּא עָבְדוּ</b>. המדיחים עצמם.
<b>אֶלָּא הִדִּיחוּ אֶת יוֹשְׁבֵי עִירָם עַד שֶׁעָבְדוּ אוֹתָהּ</b>. אך אם לא עבדו אותה אנשי העיר, המדיחים פטורים.
<b>נֶהֱרָגִין בְּסַיִף</b>. התזת הראש בחרב (הלכות סנהדרין טו,ד; וראה גם שם יד,א).
<b>לֹא יִשָּׁמַע עַל פִּיךָ</b>. "ושם אלהים אחרים לא תזכירו לא ישמע על פיך", ומכאן נלמד האיסור לגרום לאחר לעבוד עבודה זרה.
<h3> ב</h3>
<b>יָצְאוּ אֲנָשִׁים</b>. ומיעוט רבים — שניים.
<b>מִקִּרְבֶּךָ</b>. מאותו השבט.
<b>וְעַד שֶׁיַּדִּיחוּ רֻבָּהּ</b>. רוב העיר.
<b>דָּנִין אוֹתָהּ כִּיחִידִים</b>. ויחיד שעבד עבודה זרה, עונשו סקילה (לעיל ג,א).
<b>אוֹ שֶׁהֻדַּח מִעוּטָהּ</b>. של עיר.
<b>שֶׁהֻדְּחוּ מֵאֵלֵיהֶן</b>. הדיחו את עצמם.
<b>מִחוּצָה לָהּ</b>. ולא מבני העיר או השבט.
<b>וּמָמוֹנָם לְיוֹרְשֵׁיהֶן</b>. רכושם עובר ליורשיהם, בשונה מרכוש אנשי עיר הנידחת שנשרף כולו (לקמן ה"ו).
<b>כִּשְׁאָר הֲרוּגֵי בֵּית דִּין</b>. ראה גם הלכות ממרים ז,יד.
<h3> ג</h3>
<b>בֵּית דִּין הַגָּדוֹל שֶׁל שִׁבְעִים וְאֶחָד</b>. סנהדרין גדולה הנקראת בית דין הגדול ויושבת בלשכת הגזית שבבית המקדש (הלכות סנהדרין א,ג).
<b>בְּבֵית דִּין שֶׁל כָּל שַׁעַר וָשַׁעַר</b>. סנהדרין קטנה המונה עשרים ושלושה דיינים, ויושבת בפתח כל עיר (שם), ושם דנים את רוב דיני הנפשות (הלכות סנהדרין ה,ב).
<h3> ד</h3>
<b>מֵעָרֵי מִקְלָט</b>. ערים שאליהן גולה ההורג בשוגג (הלכות רוצח ה,א).
<b>בְּאַחַת עָרֶיךָ</b>. ועיר שהופרשה לעיר מקלט אינה נקראת 'עריך' משום שאינה שייכת לאיש.
<b>לְפִי שֶׁלֹּא נִתְחַלְּקָה לַשְּׁבָטִים</b>. אלא שייכת לכל ישראל ואינה נקראת 'עריך'.
<b>בַּסְּפָר</b>. עיר הממוקמת על הגבול.
<b>כְּדֵי שֶׁלֹּא יִכָּנְסוּ גּוֹיִם</b>. דרך העיר החרבה.
<h3> ה</h3>
<b>נֵלֵךְ וְנַעֲבֹד</b>. עבודה זרה כל שהיא בדרך עבודתה.
<b>מֵאַרְבַּע עֲבוֹדוֹת</b>. זביחה, הקטרה, ניסוך והשתחוואה (לעיל ג,ג).
<h3> ו</h3>
<b>בִּזְמַן שֶׁתְּהֵא רְאוּיָה לֵעָשׂוֹת עִיר הַנִּדַּחַת</b>. שהתקיימו בה התנאים המפורטים לעיל.
<b>אִם חָזְרוּ וְעָשׂוּ תְּשׁוּבָה מוּטָב</b>. ואינם נידונים כעיר הנידחת, אלא כיחידים שעבדו עבודה זרה.
<b>וְאִם עָמְדוּ בְּאִוַּלְתָּם</b>. טיפשותם, וממשיכים לעבוד עבודה זרה.
<b>צָרִין עֲלֵיהֶם</b>. עושים מצור סביב לעיר.
<b>עַד שֶׁתִּבָּקַע הָעִיר</b>. שיפרצו לתוכה.
<b>מַפְרִישִׁין אוֹתוֹ</b>. עד שיתברר אם הודחה רובה או מיעוטה.
<b>טַף וְנָשִׁים</b>. שאף הם נהרגים יחד עם האנשים המודחים.
<b>שְׁלָלָהּ</b>. רכושה.
<b>רְחוֹבָהּ</b>. מקום כינוס אנשי העיר.
<b>עַד שֶׁיִּכָּנֵס לְתוֹכָהּ</b>. שתקיף החומה את הרחוב.
<b>כָּל נֶפֶשׁ חַיָּה אֲשֶׁר בָּהּ</b>. שגם בעלי החיים שבעיר נהרגים.
<b>עִם הַמְּדִינָה</b>. עם בתי העיר.
<h3> ז</h3>
<b>הוֹאִיל וְיָשְׁבוּ שָׁם</b>. ומשום כך נכסיהם כלולים בנכסי העיר.
<b>בְּכָל שֶׁהוּא</b>. אפילו הנאה מועטת.
<b>לוֹקֶה אַחַת</b>. נענש מלקות כנגד לאו אחד, להבדיל מהנהנה מעבודה זרה שלוקה שתיים (ראה לקמן ז,ב).
<h3> ח</h3>
<b>שֶׁהוּזְמוּ עֵדֶיהָ</b>. שהוכחשה עדותם על ידי עדים אחרים.
<b>זָכָה</b>. בנכסים.
<b>וּמֻתָּר לֵהָנוֹת בּוֹ שֶׁהֲרֵי הוּזְמוּ</b>. ואינו נחשב שלל עיר הנידחת.
<b>הִפְקִיר מָמוֹנוֹ</b>. התייאש מהחזקת נכסיו.
<h3> ט</h3>
<b>שַׁיָּרָה</b>. עוברי אורח.
<b>אִם שָׁהָת שָׁם שְׁלֹשִׁים יוֹם</b>. שיעור זמן בו מוגדרים כיושבי העיר (ראה הלכות נדרים ט,יז).
<b>נֶהֱרָגִין בְּסַיִף וּמָמוֹנָם אָבֵד</b>. כשאר תושבי העיר הנידחת.
<b>הֵם בִּסְקִילָה וּמָמוֹנָם לְיוֹרְשֵׁיהֶם</b>. כדין יחידים העובדים עבודה זרה.
<h3> י</h3>
<b>מְדִינָה אַחֶרֶת</b>. עיר אחרת.
<b>אַף עַל פִּי שֶׁקִּבְּלוּ עֲלֵיהֶם אַחֲרָיוּת</b>. לשלם את שוויים אם יאבדו, בכל אופן אינם נחשבים כנכסי העיר.
<b>אִם נִקְבְּצוּ עִמָּהּ</b>. שהביאום לעיר קודם שרפת שללה.
<h3> יא</h3>
<b>חֶצְיָהּ שֶׁל עִיר הַנִּדַּחַת וְחֶצְיָהּ שֶׁל עִיר אַחֶרֶת</b>. בהמה של שני שותפים שאחד גר בעיר הנידחת ואחד מחוצה לה.
<b>הֲרֵי זוֹ אֲסוּרָה</b>. ואי אפשר לשוחטה ולחלקה, משום שחצי הבהמה השייך לתושב העיר הנידחת דינו מיתה ואין מועילה בו שחיטה.
<h3> יב</h3>
<b>שֶׁנִּשְׁחֲטָה</b>. לאחר שנגזר דינה של העיר לשרפה.
<b>כְּשׁוֹר הַנִּסְקָל שֶׁנִּשְׁחַט</b>. שאסור בהנאה (הלכות מאכלות אסורות ד,כב).
<b>שְׂעַר הָרֹאשׁ... מֻתָּר בַּהֲנָאָה</b>. שאינו בכלל הגוף (ראה הלכות אבל יד,כא).
<h3> יג</h3>
<b>וְהוּא הַדִּין לִשְׂעַר הָרֹאשׁ</b>. שאף הוא מחוסר תלישה מהראש.
<b>הַהֶקְדֵּשׁוֹת</b>. בהמות או נכסים שהוקדשו לבית המקדש.
<b>קָדְשֵׁי מִזְבֵּחַ</b>. בהמות הראויות לקרבן.
<b>יָמוּתוּ</b>. ואין הורגים אותן בידיים כשאר בהמות העיר שאינן בכלל 'שללה' (לאופן ההמתה השווה הלכות פסולי המוקדשין ד,א).
<b>זֶבַח רְשָׁעִים תּוֹעֵבָה</b>. ולכן לא ניתן להקריבם, ואף לא לפדותם ולהביא מדמיהם קרבן.
<b>קָדְשֵׁי בֶּדֶק הַבַּיִת</b>. נכסים שהוקדשו לצורך המקדש.
<b>יִפָּדוּ</b>. בכסף שניתן להקדש.
<b>שְׁלָלָהּ וְלֹא שְׁלַל שָׁמַיִם</b>. ולכן אין לשורפם קודם פדייתם.
<h3> יד</h3>
<b>הַבְּכוֹר וְהַמַּעֲשֵׂר</b>. בכור בהמה ומעשר בהמה.
<b>תְּמִימִין</b>. בלא מום וראויים להקרבה.
<b>וּבַעֲלֵי מוּמִין הֲרֵי הֵן בִּכְלַל בְּהֶמְתָּהּ</b>. שלאחר שנפל בהם מום נחשבים לנכסי הכהן (ראה הלכות בכורות א,ג).
<b>וְנֶהֱרָגִין</b>. יחד עם שאר בהמות עיר הנידחת.
<b>אִם הִגִּיעוּ לְיַד כֹּהֵן יֵרָקְבוּ</b>. ואין שורפים אותן בידיים מפני קדושת התרומה (ראה הלכות תרומות יב,א).
<b>קְדֻשַּׁת הַגּוּף</b>. יש בהן קדושה עצמית, ואי אפשר לפדותן.
<h3> טו</h3>
<b>מַעֲשֵׂר שֵׁנִי וְכֶסֶף מַעֲשֵׂר שֵׁנִי</b>. מעשר המופרש לאחר המעשר הראשון ונאכל בירושלים, או כסף פדיונו (ראה הלכות מעשר שני ב,א-ב), ואין לשרפם מפאת הקדושה שבהם.
<h2>פרק ה</h2>
<h3> א</h3>
<b>הַמֵּסִית אֶחָד מִיִּשְׂרָאֵל</b>. לעבוד עבודה זרה.
<b>בֵּין אִישׁ בֵּין אִשָּׁה</b>. שהסיתו.
<b>הֶדְיוֹט</b>. איש פשוט.
<h3> ב</h3>
<b>הֲרֵי זֶה מַדִּיחַ</b>. ודינו שונה מהמסית, שהמדיח מתחייב רק כשהמודח עבד עבודה זרה (לעיל ד,א).
<b>וְהַנִּדָּחִים הֲרֵי הֵן כִּיחִידִים</b>. שנסקלים וממונם ליורשיהם (ראה לעיל ד,ה).
<b>וְאִם הֻדְּחוּ אַחֲרָיו רֹב הָעִיר נִסְקָל</b>. אך אם לא הודחו רוב אנשי העיר, מיתתו בחנק כדין נביא שקר (ראה לקמן ה"ו, הלכות יסודי התורה ט,ה).
<b>בַּעֲבוֹדָה פְּלוֹנִית שֶׁדֶּרֶךְ אוֹתָהּ עֲבוֹדָה זָרָה לְהֵעָבֵד בָּהּ</b>. שאין חייבים על עבודה זרה אלא כשעובדה בדרך עבודתה (ראה לעיל ג,ב).
<b>אֶזְבַּח וכו'</b>. ודברים אלו אסורים ביחס לכל סוג של עבודה זרה (ראה לעיל ג,ג).
<h3> ג</h3>
<b>וְאֵין הַמֵּסִית צָרִיךְ הַתְרָאָה</b>. בשונה משאר האיסורים בתורה שאין נענשים עליהם אם לא הייתה התראה (הלכות סנהדרין יב,א-ב, טו,ד; וראה גם שם יא,ה).
<b>אָמַר לְאֶחָד וכו'</b>. מכיוון שהיחיד אינו יכול להעיד לבדו, יערים עליו המוסת כך שייווצר מצב שיהיו שני עדים להסתה.
<b>לְהַכְמִין לוֹ</b>. להסתיר עדים שיארבו למסית כמו שמפורט בהמשך.
<b>בְּיִחוּד</b>. ביחידות.
<b>הָעוֹמְדִים שָׁם בְּרִחוּק</b>. העדים המסתתרים.
<h3> ד</h3>
<b>לְהָרְגוֹ</b>. בעצמו
<b>וּלְפִי שֶׁנֶּאֱמַר בַּשּׂוֹנֵא עָזֹב תַּעֲזֹב עִמּוֹ</b>. ציווי התורה לאדם לעזור בטעינה ובפריקת משא מעל חמור אף אם הוא שייך לשונאו, ושיעזוב את שנאתו ממנו (תרגום אונקלוס שם, וראה לעיל ברשימת המצוות, מצווה טו).
<b>לֹא תַעֲמֹד עַל דַּם רֵעֶךָ</b>. ציווי התורה להציל ישראל מסכנת מוות (הלכות רוצח א,יד).
<b>וְאַזְהָרָה לְהֶדְיוֹט הַמֵּסִית</b>. לאיש פשוט המסית, ואזהרת הנביא המסית מבוארת בהמשך.
<h3> ה</h3>
<b>אַף עַל פִּי שֶׁקִּבְּלוּ מִמֶּנּוּ וְאָמְרוּ לוֹ הִין אֵינוֹ נִסְקָל</b>. משום שהתכוונו לצחוק עליו ולא לעבדו.
<b>הִין</b>. כן.
<b>וְאָבָה</b>. הסכים, אף קודם שעבד.
<h3> ו</h3>
<b>כִּוֵּן אֶת הַהֲלָכָה</b>. אמר הלכה נכונה.
<b>וּמֵת הַנָּבִיא הַהוּא</b>. וכל מיתה האמורה בתורה בסתם, היא מיתת חנק (הלכות סנהדרין יד,א).
<h3> ז</h3>
<b>לַעֲרֹךְ דִּין וּתְשׁוּבָה</b>. להתווכח.
<b>וְאֵין שׁוֹאֲלִין מִמֶּנּוּ אוֹת וּמוֹפֵת</b>. להבדיל מנביא אמת שמותר לבחון אותו על ידי אמירת דברים העתידים להיות (הלכות יסודי התורה י,א).
<b>וְלֹא הוֹסִיף וְלֹא גָּרַע</b>. ממצוות התורה והלכותיהן.
<h3> ט</h3>
<b>הוֹלֵךְ בְּדַרְכֵי הַנְּבוּאָה</b>. מתנהג כנביא (ראה הלכות יסודי התורה ז,ד).
<b>לֹא תָגוּר</b>. אל תפחד.
<h3> י</h3>
<b>וְאֶחָד הַנִּשְׁבָּע בָּהּ לְגוֹי</b>. נשבע בשם עבודה זרה כדי שהגוי יאמין לו.
<b>בְּיִרְאָתוֹ</b>. בעבודה זרה שלו.
<h3> יא</h3>
<b>שְׁמֹר לִי</b>. המתן לי.
<b>בְּכִתְבֵי הַקֹּדֶשׁ</b>. בתנ"ך.
<b>פְּעוֹר</b>. עבודה זרה של מואב (ראה במדבר כה,ג).
<b>וּבֵל וּנְבוֹ</b>. עבודה זרה של בבל (ראה ישעיהו מו,א).
<b>וְגַד</b>. גם הוא אליל של עבודה זרה (ראה שם סה,יא).
<h2>פרק ו</h2>
<h3> א</h3>
<b>בִּרְצוֹנוֹ</b>. לא באונס.
<b>בְּזָדוֹן</b>. לא בשוגג.
<b>חַטָּאת קְבוּעָה</b>. קרבן הבא תמיד מן הבהמה, בניגוד לקרבן 'עולה ויורד' שמשתנה לפי מצבו הכספי של האדם (ראה הלכות שגגות א,ד).
<b>וּמְנִיפוֹ</b>. מנענעו.
<b>בַּלָּאט</b>. בלחש.
<b>עַד שֶׁיִּשְׁמַע הַשּׁוֹאֵל כְּאִלּוּ אֶחָד מְדַבֵּר עִמּוֹ</b>. האדם שבא אל בעל האוב להישאל באוב, מדמה שמנהל דו שיח עם האדם שאותו העלו באוב.‬
<b>וּכְאִלּוּ אֵינוֹ נִכָּר לָאֹזֶן אֶלָּא בַּמַּחֲשָׁבָה מַרְגִּישׁ בּוֹ</b>. אין זה קול ממשי אלא דמיון.
<b>וּמְנַחֵשׁ בָּהּ</b>. לוחש כלפיה לחשים.
<b>מִתַּחַת שֶׁחְיוֹ</b>. מתחת בית השחי.
<b>שָׁפָל עַד מְאֹד</b>. קול נמוך.
<h3> ב</h3>
<b>עוֹף שֶׁשְּׁמוֹ יַדּוּעַ</b>. ידוע הוא שמו של העוף (פה"מ סנהדרין ז,ז).
<b>עַד שֶׁיִּפֹּל כְּנִכְפֶּה</b>. בדומה לאדם שחולה במחלת הנפילה (אפילפסיה).
<b>וְאַזְהָרָה שֶׁלָּהֶן מִנַּיִן</b>. אזהרה שלא לעשות מעשים אלו.
<h3> ג</h3>
<b>וּמִזַּרְעֲךָ לֹא תִתֵּן לְהַעֲבִיר לַמֹּלֶךְ... לֹא יִמָּצֵא בְךָ מַעֲבִיר בְּנוֹ וּבִתּוֹ בָּאֵשׁ</b>. שאינו חייב עד שיעשה שניהם: ייתן למולך ויעביר באש (ראה לקמן ה"ד).
<b>מִקְצָת זַרְעוֹ</b>. חלק מילדיו ולא כולם (ראה לקמן ה"ד).
<b>לַכּוּמָרִין עוֹבְדֵי הָאֵשׁ</b>. כהני הדת של עבודה זרה זו שעובדים לאש.
<b>נוֹתְנִין הַבֵּן לְאָבִיו</b>. מחזירים אותו לאביו.
<b>בִּרְשׁוּתָן</b>. בנתינת רשות שלהם.
<b>וּמַעֲבִיר אוֹתוֹ בְּרַגְלוֹ מִצַּד לְצַד אַחֵר בְּתוֹךְ הַשַּׁלְהֶבֶת</b>. הבן מהלך ברגליו ואביו מושכו בידו ומעבירו במהירות מצד אחד של האש לצדה האחר מבלי שיישרף.
<b>הָעוֹשֶׂה עֲבוֹדָה זוֹ לַעֲבוֹדָה זָרָה אַחֶרֶת חוּץ מִמֹּלֶךְ פָּטוּר</b>. שאין העברה זו באש מוגדרת כהקטרה האסורה בכל עבודה זרה (ראה לעיל ג,ג), שהרי אין הבן נשרף.
<h3> ד</h3>
<b>וְהֶעֱבִיר שֶׁלֹּא דֶּרֶךְ הַעֲבָרָה</b>. שלא הלך הבן ברגליו, וכגון שנשא האב את בנו בחיקו.
<h3> ה</h3>
<b>זֶרַע פָּסוּל</b>. שנולד מביאה אסורה.
<b>סוּמָא</b>. עיוור.
<b>יָשֵׁן אוֹ שֶׁהָיָה סוּמָא פָּטוּר</b>. משום שאינו יכול לעבור ברגליו באופן עצמאי נחשב שלא דרך העברה.
<h3> ו</h3>
<b>אֶבֶן מַשְׂכִּית</b>. אבן מצוירת שהיו מניחים לפני עבודה זרה להשתחוות עליה (ראה גם סה"מ ל"ת יב)
<h3> ז</h3>
<b>בִּשְׁאָר הָאֲרָצוֹת</b>. ואף בארץ ישראל שלא במקום המקדש.
<b>הָאֲבָנִים הַמְפֻצָּלוּת</b>. אבנים חתוכות ומסותתות (ראה הלכות בית הבחירה א,ח).
<b>וּמִפְּנֵי זֶה</b>. מפני איסור זה.
<b>נָהֲגוּ כָּל יִשְׂרָאֵל לְהַצִּיעַ מַחֲצָלוֹת בְּבָתֵּי כְּנֵסִיּוֹת הָרְצוּפוֹת בַּאֲבָנִים</b>. ראה הלכות תפילה יא,ה.
<b>הָרְצוּפוֹת</b>. המרוצפות.
<b>הוֹלֵךְ לְמָקוֹם אַחֵר</b>. שאין בו רצפת אבנים.
<b>אוֹ שׁוֹחֶה עַל צִדּוֹ וּמַטֶּה</b>. משתחווה על צדו ומטה את ראשו הצדה (ראה הלכות תפילה ה,יד).
<h3> ח</h3>
<b>הַמִּשְׁתַּחֲוֶה לַיי... בְּלֹא פִּשּׁוּט יָדַיִם וְרַגְלַיִם</b>. ופניו כלפי הארץ.
<b>מַכַּת מַרְדּוּת</b>. מלקות מדברי חכמים.
<h3> ט</h3>
<b>אֵצֶל</b>. ליד.
<b>אִילַן סְרָק</b>. שאינו מוציא פירות הנאכלים.
<h3> י</h3>
<b>אַכְסַדְרָאוֹת</b>. מבנה מקורה העשוי מעץ.
<b>כָּל הָאַכְסַדְרָאוֹת... שֶׁהָיוּ בַּמִּקְדָּשׁ שֶׁל אֶבֶן הָיוּ לֹא שֶׁל עֵץ</b>. ראה גם הלכות בית הבחירה א,ט.
<h2>פרק ז</h2>
<h3> א</h3>
<b>לְאַבֵּדעֲבוֹדָה זָרָה וּמְשַׁמְּשֶׁיהָ</b>. להשמיד ולכלות אותה ואת הכלים שמשרתים אותה בהם (לאופן האיבוד ראה לקמן ח,ו).
<b>אַבֵּד תְּאַבְּדוּן אֶת כָּל הַמְּקֹמוֹת</b>. המשך הכתוב: "אשר עבדו שם הגוים... ונתצתם את מזבחתם ושברתם את מצבתם ואשריהם תשרפון באש ופסילי אלהיהם תגדעון ואבדתם את שמם מן המקום ההוא".
<b>לִרְדֹּף אַחֲרֶיהָ</b>. לחפש אותה בכל מקומותיה בכדי להשמידה.
<b>אֶלָּא כָּל מָקוֹם שֶׁנִּכְבֹּשׁ אוֹתוֹ וכו'</b>. רק במקומות שנכבשו בחוץ לארץ על ידי ישראל, צריכים לחפש אחר העבודה זרה ולהשמידה.
<b>מִן הַמָּקוֹם הַהוּא</b>. מארץ ישראל.
<h3> ב</h3>
<b>וּמְשַׁמְּשֶׁיהָ</b>. כלים שמשרתים בהם אותה.
<b>וְתִקְרֹבֶת שֶׁלָּהּ</b>. חפצים הניתנים לה כקרבן או מתנה (ראה לקמן הל' טו-טז).
<b>אָסוּר בַּהֲנָאָה</b>. שלא תופק ממנו כל תועלת שימושית.
<b>וְלֹא יִדְבַּק בְּיָדְךָ מְאוּמָה מִן הַחֵרֶם</b>. נאמר בנוגע לשלל של עיר הנידחת, שנאסר כחרם משום חומרת עבודה זרה (ראה לעיל ד,ז).
<h3> ג</h3>
<b>אֲפִלּוּ פִּרְשָׁהּ וְעַצְמוֹתֶיהָ וכו'</b>. למרות שאינם בכלל בשרה (ראה למשל הלכות מאכלות אסורות ד,יח, הלכות שאר אבות הטומאות א,ז), משום שכולה בכלל קרבן לעבודה זרה (ראה גם הלכות אישות ה,ב).
<b>כְּגוֹן שֶׁהָיוּ עוֹשִׂין וכו'</b>. שהיו נוהגים כך לצורך תקרובת עבודה זרה.
<b>וְכֵן כָּל כַּיּוֹצֵא בָּזֶה</b>. שכל דבר ששייכותו לעבודה זרה נודעה על ידי סימן, אסור בהנאה.
<h3> ד</h3>
<b>אֲסוּרָה בַּהֲנָאָה מִיָּד</b>. אחר שנעשתה.
<b>מִשֶּׁפְּסָלוֹ</b>. מן הזמן שעשאו הגוי לפסל.
<b>וְשָׂם בַּסָּתֶר</b>. "ארור האיש אשר יעשה פסל ומסכה תועבת ה' מעשה ידי חרש ושם בסתר", ולמדו מכאן שלא נאסרה עד ש'שם בסתר'.
<b>דְּבָרִים שֶׁבַּסֵּתֶר שֶׁהֵן עֲבוֹדָתָהּ</b>. שאדם מישראל אינו מעוניין שאחרים ידעו שהוא עובד לה, ואינו עובד אלא בסתר.
<b>וּמְשַׁמְּשֵׁי עֲבוֹדָה זָרָה</b>. כלים או חפצים אחרים המשמשים לפולחן.
<b>אֵינָן אֲסוּרִין עַד שֶׁיִּשְׁתַּמְּשׁוּ בָּהֶן</b>. שהשימוש בהם הוא הגורם לאסרם.
<h3> ה</h3>
<b>לַאֲחֵרִים</b>. שלא לשימושו האישי.
<b>שֶׁהוּא לוֹקֶה</b>. משום האיסור "ואלהי מסכה לא תעשו לכם" (לעיל ג,ט).
<b>שְׂכָרוֹ מֻתָּר</b>. ואין הוא נחשב כתמורה לעבודה זרה, האסורה בהנאה (לקמן ה"ט, הלכות מאכלות אסורות יג,טו).
<b>וַאֲפִלּוּ עָשָׂה אוֹתָהּ לְגוֹי שֶׁהִיא אֲסוּרָה מִיָּד</b>. כדין גוי שעשה עבודה זרה לעצמו, בכל אופן שכרה מותר.
<b>מִפְּנֵי שֶׁאֵינָהּ נֶאֱסֶרֶת עַד שֶׁתִּגָּמֵר</b>. איסור הנאה חל רק עם סיום מלאכת יצירת הפסל.
<b>וּמַכּוֹשׁ הָאַחֲרוֹן</b>. פעולתו האחרונה של היוצר, שהיא סיום היצירה.
<b>אֵין בּוֹ שָׁוֶה פְּרוּטָה</b>. אינו בעל ערך ממוני. וכך נמצא שהשכר ניתן על העבודה שלפני זמן האיסור.
<b>הַלּוֹקֵחַ גְּרוּטָאוֹת</b>. הקונה שברי כלי מתכת.
<b>אִם נָתַן מָעוֹת וְלאֹ מָשַׁךְ</b>. לא עשה קניין משיכה בגרוטאות.
<b>יַחֲזִירֵן לַגּוֹי</b>. יבטל את המכירה, ואינו חייב לאבדן מכיוון שלא קנאן.
<b>אַף עַל פִּי שֶׁהַמְּשִׁיכָה בְּגוֹי קוֹנָה</b>. השווה הלכות זכייה ומתנה א,יד.
<b>כְּמֶקַח טָעוּת הוּא</b>. ולכן אף שהעבודה זרה הגיעה לידו, היא אינה נחשבת ברשותו ואינו חייב לאבדה.
<b>מָשַׁךְ וְנָתַן מָעוֹת יוֹלִיכָהּ לְיָם הַמֶּלַח</b>. שבמקרה זה העבודה זרה נחשבת ברשותו וחייב לאבדה.
<b>מִשֶּׁבָּאוּ לִרְשׁוּת הַגֵּר אָסוּר</b>. וצריך לאבדה (ראה גם הלכות מאכלות אסורות יג,כב-כג).
<h3> ו</h3>
<b>לְנוֹי</b>. כקישוט.
<b>הַצּוּרוֹת הַנִּמְצָאוֹת בַּכְּפָרִים</b>. שאין דרכם לעסוק בענייני נוי.
<b>בַּמְּדִינָה</b>. בעיר.
<b>עַל פֶּתַח הַמְּדִינָה</b>. שהוא סימן של חשיבות.
<b>צוּרַת מַקֵּל אוֹ צִפּוֹר וכו'</b>. חפצים המסמלים אדנות.
<b>עֲטָרָה</b>. כתר.
<b>צוּרוֹת</b>. דמויות אדם.
<h3> ז</h3>
<b>בַּשְּׁוָקִים</b>. מקומות ציבוריים.
<b>הֲרֵי אֵלּוּ מֻתָּרִין</b>. שהיותם מושלכים הוא סימן לכך שאינם עבודה זרה.
<b>וְאֵין צָרִיךְ לוֹמַר שִׁבְרֵי צְלָמִים</b>. שבוודאי יש להניח שאינם עבודה זרה (וראה לקמן ח,יא דין שברי עבודה זרה).
<b>הוֹאִיל וְיָדַע בְּוַדַּאי וכו'</b>. במקרה של ידיעה ברורה שמדובר בעבודה זרה, אין להתיר איברים שלמים שלה אלא אם כן בוטלה (לדין הביטול על ידי גוי ראה לקמן ח,ח).
<h3> ח</h3>
<b>וְעַל שְׁאָר הַכֵּלִים</b>. שאינם כלים מכובדים.
<b>וּדְרָקוֹן</b>. צורת איש בעל סנפירים וקשקשים רבים בגבו (פה"מ עבודה זרה ג,ג). ולדעת רבים מן המפרשים הכוונה ליצור הדומה לנחש ואשר יש לו מעין בליטות על גופו, ולכל הפחות על צווארו (ראה בבלי עבודה זרה מג,א וברש"י שם).
<h3> ט</h3>
<b>אוֹסְרִין בְּכָל שֶׁהֵן</b>. אם התערבו בדברים המותרים, הכל נאסר בהנאה.
<b>כּוֹס שֶׁל עֲבוֹדָה זָרָה</b>. דוגמא למשמשי עבודה זרה.
<b>חֲתִיכָה מִן הַבָּשָׂר וכו'</b>. דוגמא לתקרובת (לקמן הט"ו).
<b>עוֹר לָבוּב</b>. שהוא קרוע כנגד הלב בקרע עגול, וחזקתו שהוקרב לעבודה זרה (לעיל ה"ג).
<b>עָבַר וּמָכַר עֲבוֹדָה זָרָה</b>. למרות שהיא אסורה בהנאה.
<b>הֲרֵי הַדָּמִין אֲסוּרִין בַּהֲנָיָה</b>. האיסור נתפס אף בכסף התמורה (שלא כבאיסורי הנאה אחרים – ראה הלכות מאכלות אסורות ח,טז, יג,טו).
<h3> י</h3>
<b>אֶפְרָהּ אָסוּר בַּהֲנָיָה</b>. שאף זו הנאה מעבודה זרה.
<b>וְהַשַּׁלְהֶבֶת מֻתֶּרֶת</b>. מותר להדליק מן האש עצמה.
<b>בְּאוֹצָר</b>. מחסן.
<b>פָּרַשׁ כּוֹס אֶחָד מִן הַתַּעֲרֹבֶת</b>. יצאה אחת מן הכוסות, מאותן הכוסות שהתערבה בהן כוס של עבודה זרה.
<b>וְנָפַל לְכוֹסוֹת שְׁנִיִּים הֲרֵי אֵלּוּ מֻתָּרִין</b>. שיש בדבר ספק כפול ('ספק ספקא'), שהרי התערובת הראשונה נאסרה מחמת ספק, שמא מדובר בכוס של עבודה זרה, וכוס מאלו התערבה באחרות, והוא ספק נוסף.
<b>וְנָפְלוּ שְׁתַּיִם מֵהֶן לַיָּם הַגָּדוֹל</b>. ואבדו לגמרי.
<b>שֶׁאֲנִי אוֹמֵר אוֹתָהּ הַטַּבַּעַת הָיְתָה בִּכְלַל הַשְּׁתַּיִם שֶׁנָּפְלוּ</b>. מכיוון שהטבעות שנפלו אבדו לגמרי, תולים שהאיסור היה בהן.
<b>נִתְעָרְבָה בְּמֵאָה וְנֶחְלְקוּ... שֶׁאֲנִי אוֹמֵר אוֹתָהּ הַטַּבַּעַת הָאֲסוּרָה בָּרֹב הִיא</b>. מכיוון שכל הטבעות קיימות, האיסור בוודאי נמצא בהן, ולפיכך הולכים אחר הרוב.
<h3> יא</h3>
<b>הָאֲשֵׁרָה</b>. אילן המשמש לעבודה זרה.
<b>שֶׁהָיְתָה נֶעֱבֶדֶת</b>. שהיו עובדים לאילן עצמו.
<b>אָסוּר לֵישֵׁב בְּצֵל קוֹמָתָהּ</b>. בצלו של הגזע, שיש בכך מעין הנאה מעבודה זרה.
<b>בְּצֵל הַשָּׂרִיגִים</b>. הענפים הדקים, שאינם צל חשוב.
<b>עוֹבֵר תַּחְתֶּיהָ כְּשֶׁהוּא רָץ</b>. להראות שהליכתו שם אינה לרצונו.
<h3> יב</h3>
<b>אֶפְרוֹחִין שֶׁקִּנְּנוּ בָּהּ</b>. המצויים בקן שעל האשרה.
<b>וְאֵינָן צְרִיכִין לְאִמָּן</b>. עצמאיים.
<b>וְהַקֵּן עַצְמָהּ</b>. הענפים שממנו הוא עשוי.
<b>מֵבִיא עֵצָיו מִמָּקוֹם אַחֵר</b>. ואינם מעץ האשרה.
<h3> יג</h3>
<b>נָטַל מִמֶּנָּה עֵצִים</b>. לקח מן האשרה עצים להסקה.
<b>יוּצַן</b>. יש להמתין עד שיתקרר התנור, כדי שלא ליהנות מחום עצי האשרה.
<b>הַפַּת אֲסוּרָה בַּהֲנָיָה</b>. שנאפתה מחום עצי האשרה (ראה הלכות מאכלות אסורות טז,כב).
<b>וּשְׁאָר הַכִּכָּרוֹת מֻתָּרִין</b>. הואיל והאיסור עצמו אינו ניכר בפת, הקלו בתערובת, ושלא כתערובת עבודה זרה ממש (לעיל ה"ט).
<h3> יד</h3>
<b>נָטַל מִמֶּנָּה כַּדְכֵד</b>. לקח מן האשרה מקל לעשותו מכשיר לאריגה.
<b>בֵּין בִּימוֹת הַחַמָּה שֶׁהֵן צְרִיכִין לְצֵל</b>. אף בזמן הקיץ שצל האשרה מועיל לצמיחתם.
<b>גּוֹרְמִין לִירָקוֹת אֵלּוּ לִצְמֹחַ</b>. זה וזה גורמים יחד, ולא האיסור לבדו (ראה גם הלכות מעשר שני י,כא).
<b>לְפִיכָךְ שָׂדֶה שֶׁזִּבְּלָהּ וכו'</b>. שאף במקרים הללו ישנם איסור והיתר הגורמים יחד.
<h3> טו</h3>
<b>שֶׁהֱכִינוּם לְהַקְרִיבָם</b>. ייעדו אותם לכך, אך טרם הקריבום לפניה ממש.
<b>וְכָל הַנִּמְצָא בְּבֵית עֲבוֹדָה זָרָה... אָסוּר בַּהֲנָאָה</b>. שחזקתו שהוקרב לה.
<h3> טז</h3>
<b>כְּסוּת</b>. בגדים.
<b>דֶּרֶךְ בִּזָּיוֹן</b>. מונחים בצורה שאינה לכבוד, וניכר שאינם תקרובת.
<b>דֶּרֶךְ כָּבוֹד</b>. שנראה שהניחום שם בכדי לפאר את האליל.
<b>כְּלִי כָּפוּי עַל רֹאשׁוֹ</b>. הפוך, וראשו של האליל בחלל הכלי.
<b>שֶׁכַּיּוֹצֵא בּוֹ קָרֵב לְגַבֵּי הַמִּזְבֵּחַ</b>. שמסוגו מקריבים בבית המקדש.
<b>הֲרֵי זֶה אָסוּר</b>. משום תקרובת.
<b>בַּמֶּה דְּבָרִים אֲמוּרִים</b>. שקיים הבדל בין דרך כבוד ודרך בזיון, ובין דברים הקרבים למזבח וכאלה שאינם.
<b>וּפְעוֹר וּמַרְקוּלִיס</b>. שאופן עבודתם המקובל הוא בדרך בזיון (לעיל ג,ב).
<h3> יז</h3>
<b>שֶׁהָיָה לָהּ מֶרְחָץ אוֹ גִּנָּה</b>. בבעלותה.
<b>נֶהֱנִין בָּהֶן שֶׁלֹּא בְּטוֹבָה וכו'</b>. מותר להשתמש בהם, בתנאי שאין מחזיקים טובה לעבודה זרה.
<b>הָיָה לָהּ וְלַאֲחֵרִים</b>. שותפות במרחץ או בגינה.
<b>בְּטוֹבַת הַכּוּמָרִין וכו'</b>. כיוון שהמקום בבעלות משותפת, החזקת הטובה לכמרים אינה נראית כהחזקת ידי העבודה הזרה.
<b>וּבִלְבַד שֶׁלֹּא יִתֵּן שָׂכָר</b>. שאז נמצא שמהנה את העבודה הזרה.
<h3> יח</h3>
<b>מֶרְחָץ שֶׁיֵּשׁ בָּהּ עֲבוֹדָה זָרָה</b>. שעומדת בו דמות אליל.
<b>עוֹמֶדֶת עַל הַבִּיב וְהַכֹּל מַשְׁתִּינִין בְּפָנֶיהָ</b>. שכך נוהגים במרחץ.
<b>וְאִם הָיְתָה דֶּרֶךְ עֲבוֹדָתָהּ בְּכָךְ אָסוּר לִכָּנֵס בּוֹ</b>. שהרי נוהגים בה מנהג אלוהות לפי דרך עבודתה (ראה לעיל ג,ב).
<h3> יט</h3>
<b>הֲרֵי זֶה מֻתָּר מִפְּנֵי שֶׁהוּא מְקַלְקֵל</b>. שהמית בהמה, ואם כן אין כאן הנאה מעבודה זרה.
<b>בְּהֵמָה מְסֻכֶּנֶת... מִפְּנֵי שֶׁהוּא מְתַקֵּן</b>. נוטה למות מחמת מחלה, שממהרים לשחוט אותה להכשירה לאכילה בטרם תמות ותיאסר כנבלה (ראה הלכות מאכלות אסורות ד,יא-טו).
<b>חָתַךְ דֶּרֶךְ הֶפְסֵד וְהַשְׁחָתָה</b>. בצורה הגורמת לבשר נזק.
<h2>פרק ח</h2>
<h3> א</h3>
<b>כָּל שֶׁאֵין בּוֹ תְּפוּסַת יַד אָדָם</b>. שלא נשתנה בידי אדם.
<b>שֶׁהֻקְצָת לַעֲבוֹדָה זָרָה</b>. שייחדו אותה לכך.
<b>בֵּין שֶׁהִקְצוּהָ לְעָבְדָהּ</b>. שהוכנה לעבודה זרה שתהא עצמה אליל.
<b>בֵּין שֶׁהִקְצוּהָ לְהַקְרִיבָהּ</b>. שתשמש קרבן לאליל.
<b>בְּשֶׁלֹּא עָשָׂה בָּהּ מַעֲשֶׂה</b>. שינוי משמעותי בגוף הבהמה.
<b>שֶׁשָּׁחַט בָּהּ סִימָן</b>. קנה או ושט.
<b>עָשָׂה אוֹתָהּ חֲלִיפִין לַעֲבוֹדָה זָרָה</b>. החליף עבודה זרה תמורתה.
<b>שֶׁנַּעֲשֵׂית כִּדְמֵי עֲבוֹדָה זָרָה</b>. שהם אסורים כמותה (לעיל ז,ט).
<b>שֶׁאֵין אָדָם אוֹסֵר דָּבָר שֶׁאֵינוֹ שֶׁלּוֹ</b>. אין יכולת להחיל איסור על מה שאינו רכושו (ראה גם הלכות שחיטה ב,כא).
<b>לְקַרְקַע עוֹלָם</b>. אדמת הארץ.
<b>חָפַר בָּהּ בּוֹרוֹת... אֲסָרָהּ</b>. שבקרקע זו יש תפוסת יד אדם.
<h3> ב</h3>
<b>שֶׁעֲקָרָן הַגַּל</b>. ונתלשו מן הים.
<b>נְטָלָן בְּיָדוֹ</b>. ולפיכך יש בהם תפוסת יד אדם.
<b>אַבְנֵי הַר שֶׁנִּדַּלְדְּלוּ</b>. נעקרו מחיבורן מאליהן.
<b>וַעֲבָדָן בִּמְקוֹמָן</b>. בלא שהועברו למקום אחר.
<h3> ג</h3>
<b>שֶׁזָּקַף לְבֵנָה</b>. הציב לבנה במאונך, לעשותה עבודה זרה.
<b>וּבָא גּוֹי וְהִשְׁתַּחֲוָה לָהּ אֲסָרָהּ בַּהֲנָיָה</b>. שעבודה זרה של ישראל נאסרת רק אם נעבדה, ולא די בהכנתה לשם כך (לעיל ז,ד).
<b>שֶׁזְּקִיפָתָהּ מַעֲשֶׂה</b>. הואיל ופעולה זו מתקינה את הלבנה לעבודה זרה, יכול אף אדם אחר שעבדה לאסור אותה, שאלמלא כן אין אדם אוסר דבר שאינו שלו (לעיל ה"ב).
<b>זָקַף בֵּיצָה וכו'</b>. שפעולת הזקיפה מועילה גם להחשיבה כתפוסת ידי אדם.
<b>חָתַךְ דְּלַעַת וכו'</b>. והחיתוך מחשיבו כתפוס בידי אדם.
<b>מְעֹרֶה בּוֹ</b>. מחובר במקצת.
<b>כְּמוֹ יָד לַחֵצִי הַנֶּעֱבָד</b>. נחשב כטפל לחצי הנעבד, ונאסר מחמתו.
<b>וְזוֹ הִיא אֲשֵׁרָה הָאֲמוּרָה בַּתּוֹרָה</b>. הנזכרת בתורה כעץ של עבודה זרה, שדינו כריתה ושרפה. ודווקא שניטע מלכתחילה על מנת שיהיה נעבד, אבל אם ניטע לפירות ואחר כך נעבד אינו נאסר, שהרי אין בו תפוסת יד אדם (לעיל ה"א).
<b>וּגְדָעוֹ וּפְסָלוֹ</b>. חתך ממנו לשפרו ולייפותו.
<b>הִבְרִיךְ וְהִרְכִּיב בְּגוּפוֹ שֶׁל אִילָן</b>. פעולות שהן מעין נטיעת ענפים של העץ עצמו.
<b>וְהוֹצִיא שָׂרִיגִים</b>. ענפים חדשים.
<b>כּוֹרֵת אֶת הַשָּׂרִיגִים... וּשְׁאָר הָאִילָן מֻתָּר</b>. שרק החלקים שנשתנו לשם עבודה זרה נאסרו משום כך.
<b>אַף עַל פִּי שֶׁלֹּא נֶאֱסַר גּוּפוֹ</b>. שאילן הנטוע אין בו תפוסת יד אדם (לעיל ה"א).
<b>שֶׁהֵן מוּכָנִים לַעֲשׂוֹת מֵהֶן שֵׁכָר וכו'</b>. שאותם הפירות מיועדים לצורך הכנת המשקה.
<b>מִפְּנֵי שֶׁסְּתָמוֹ שֶׁהוּא אֲשֵׁרָה</b>. יש להניח מן הסתם שמדובר באשרה.
<b>שֶׁזּוֹ הִיא חֻקָּהּ שֶׁל אֲשֵׁרָה</b>. שכך נהגו בעצי אשרה.
<h3> ד</h3>
<b>כָּל זְמַן שֶׁהִיא תַּחְתָּיו אָסוּר בַּהֲנָיָה</b>. שהוא משמש את העבודה הזרה.
<b>מִפְּנֵי שֶׁאֵין הָאִילָן עַצְמוֹ הוּא הַנֶּעֱבָד</b>. ולפיכך לא נאסרו אף גידוליו.
<b>בַּיִת שֶׁבָּנָה אוֹתוֹ הַגּוֹי מִתְּחִלָּה שֶׁיְּהֵא הַבַּיִת עַצְמוֹ נֶעֱבָד</b>. והוא נאסר מיד כדין עבודה זרה שעשאה גוי (לעיל ז,ד).
<b>וְכֵן הַמִּשְׁתַּחֲוֶה לְבַיִת בָּנוּי</b>. שהרי נעשה בידי אדם.
<b>וְסִיְּדוֹ וְכִיְּרוֹ</b>. שיפצו בסיד ובמעשי אומנות.
<b>נוֹטֵל מַה שֶּׁחִדֵּשׁ</b>. מסיר אותו מן הבית.
<b>וְצִיְּרָהּ וְכִיְּרָהּ שֶׁתֵּעָבֵד</b>. שיפצה שתיעשה לעבודה זרה.
<b>בְּגוּף הָאֶבֶן</b>. שלא הוסיף עליה, אלא חקק בה.
<h3> ה</h3>
<b>סִלֵּק עֲבוֹדָה זָרָה הָאֶבֶן מֻתֶּרֶת</b>. שאין האבן עצמה נעבדת.
<b>סָמוּךְ לְבֵית עֲבוֹדָה זָרָה</b>. קרוב לתחום בית עבודה זרה.
<b>אָסוּר לִבְנוֹתוֹ</b>. שנמצא גורם הנאה לעבודה זרה, בכך שיכולים להשתמש בקיר המגיע לתחומה.
<b>כּוֹנֵס לְתוֹךְ שֶׁלּוֹ</b>. אל תוך השטח שלו, ובונה במרחק מסוים מבית העבודה זרה.
<b>כְּדֵי שֶׁלֹּא יַרְחִיב וכו'</b>. שלא תיהנה העבודה זרה מתוספת השטח.
<b>הָיָה הַכֹּתֶל שֶׁלּוֹ וְשֶׁל עֲבוֹדָה זָרָה</b>. אם היה קיר שהיה משותף קניינית לשניהם, ונפל.
<b>יִדּוֹן מֶחֱצָה לְמֶחֱצָה</b>. חומרי הקיר מתחלקים בין שניהם, ורק החלק ששייך לעבודה זרה אסור בהנאה.
<b>אֲבָנָיו וְעֵצָיו וַעֲפָרוֹ</b>. של בית עבודה זרה שנפל (ראה הלכות שאר אבות הטומאות ו,ה).
<h3> ו</h3>
<b>שׁוֹחֵק</b>. טוחן עד דק.
<b>וְזוֹרֶה לָרוּחַ</b>. מפזר את החומר שתישא אותו הרוח.
<b>וּמֵטִיל לְיָם הַמֶּלַח</b>. למקום שהחומר יאבד בו ולא יביא לתועלת (וים המלח הוא הים הגדול – הלכות ערכין וחרמין ח,ח לפי נוסחאות מדויקות).
<h3> ז</h3>
<b>צִפּוּיָיו אֲסוּרִין בַּהֲנָיָה</b>. החומרים שבהם מקשטים את אותם הדברים. שהנעבדים הללו נחשבים כעבודה זרה לכל עניין, מלבד לאיסור גופם.
<h3> ח</h3>
<b>שֶׁבִּטְּלוּהָ גּוֹיִם</b>. פסלו אותה וחיללוה מלהיות עבודה זרה.
<b>וְהֵן נוֹהֲגִין בָּהֶן אֱלֹהוּת</b>. יש דין השמדה רק על הפסלים שמתייחסים אליהם כאלוהים.
<h3> ט</h3>
<b>עֲבוֹדָה זָרָה שֶׁל יִשְׂרָאֵל אֵינָהּ בְּטֵלָה לְעוֹלָם... וּטְעוּנָה גְּנִיזָה</b>. שאסורה משום שנעבדה ולא משום עשייתה (לעיל ז,ד), ולפיכך דינה חמור שאינה בטלה, ומאידך אין מצווה להשמיד את גופה כעבודה זרה של גוי אלא נגנזת בשלמות.
<b>שֶׁבָּאת לְיַד יִשְׂרָאֵל</b>. והפכה לרכושו.
<b>אֵין בִּטּוּלוֹ מוֹעִיל כְּלוּם</b>. שחל עליה דין השמדה מעת שהגיעה ליד ישראל.
<b>וְאֵין יִשְׂרָאֵל מְבַטֵּל עֲבוֹדָה זָרָה</b>. שאינו שייך בעניין עבודה זרה.
<b>וַאֲפִלּוּ בִּרְשׁוּת הַגּוֹי</b>. אף כאשר האליל עדיין נמצא אצל הגוי.
<b>גּוֹי קָטָן אוֹ שׁוֹטֶה וכו'</b>. שבכדי לבטל שם עבודה זרה צריך הגוי להבין את טיב מעשהו.
<b>שֶׁאֲנָסוֹ יִשְׂרָאֵל</b>. הכריח אותו לבטל.
<b>אֲבָל מִי שֶׁאֵינוֹ עוֹבֵד אֵין בִּטּוּלוֹ בִּטּוּל</b>. שאף הוא אינו מבין בטיב עבודה זרה.
<b>בִּטֵּל מְשַׁמְּשֶׁיהָ</b>. משום שהם טפלים לגביה. ואם העבודה זרה עצמה בטלה, גם משמשיה בטלו.
<b>וְתִקְרֹבֶת עֲבוֹדָה זָרָה אֵינָהּ בְּטֵלָה לְעוֹלָם</b>. שהכתוב כינה את התקרובת "זבחי מתים", ונדרש שהיא כמת שאסור בהנאה ואין לו היתר (ראה הלכות שאר אבות הטומאות ו,ז).
<h3> י</h3>
<b>פְּחָסָהּ בְּפָנֶיהָ</b>. שיטח חלק מפניה על ידי מכה.
<b>שֶׁלֹּא חִסְּרָהּ</b>. לא חתך מגוף האליל.
<b>שֶׁמְּכָרָהּ לְצוֹרֵף יִשְׂרָאֵל</b>. שברור לגוי המוכר שהצורף יתיך אותה, ולא קנה אותה לפולחן.
<b>אֲבָל אִם מִשְׁכְּנָהּ... הֲרֵי זוֹ אֵינָהּ בְּטֵלָה</b>. שכל המעשים הללו הם הפיכים, ולפיכך מתפרשים כהבעה של כעס זמני ולא כביטול.
<h3> יא</h3>
<b>שֶׁהִנִּיחוּהָ עוֹבְדֶיהָ</b>. נטשו אותה והפקירוה.
<b>בִּשְׁעַת שָׁלוֹם</b>. שלא היה גורם שאילץ אותם לנטוש אותה, ומסתבר שעזבוה משום שכבר אינם עובדים לה וביטלוה.
<b>שֶׁנִּשְׁבְּרָה מֵאֵלֶיהָ</b>. התפרקה בלא שישברוה אנשים.
<b>הַמּוֹצֵא שִׁבְרֵי עֲבוֹדָה זָרָה וכו'</b>. שספק אם בוטלה או נשברה מאליה, ומחמירים כל עוד לא נודע שביטלוה (ראה גם לעיל ז,ז).
<b>שֶׁל פְּרָקִים</b>. מורכבת מחתיכות המתחברות זו לזו.
<b>וְהֶדְיוֹט יָכוֹל לְהַחֲזִירָהּ</b>. שאין צורך באיש מקצוע כדי לחברה.
<b>צָרִיךְ לְבַטֵּל כָּל פֶּרֶק וּפֶרֶק מִפְּרָקֶיהָ</b>. שלכל פרק יש חשיבות לעצמו.
<b>וְאִם אֵינוֹ יָכוֹל לְהַחֲזִירָהּ וכו'</b>. אין לפרקים חשיבות בפני עצמם אלא כחלק מן היחידה השלמה.
<h3> יב</h3>
<b>מִזְבַּח עֲבוֹדָה זָרָה</b>. שהוא ממשמשי עבודה זרה, האסורים בהנאה (לעיל ז,ב).
<b>עַד שֶׁיִּנָּתֵץ רֻבּוֹ בְּיַד גּוֹיִם</b>. ואז בוודאי ביטלוהו מתשמישו.
<b>וּבִימוֹס</b>. אבן שמעמידים עליה עבודה זרה.
<b>וּבִימוֹס שֶׁנִּפְגַּם מֻתָּר</b>. שמעת שנפגמה אין משתמשים בה לצורך זה, ואין צורך בביטול (עה"מ, וראה לעיל ה"ה).
<b>אַבְנֵי מַרְקוּלִיס</b>. שעבודתו בזריקת אבנים (לעיל ג,ב).
<b>שֶׁבָּנָה בָּהֶן בִּנְיָן וכו'</b>. הגוי עשה בהן שימוש לצרכי תועלת, ומוכח בכך שביטלן.
<b>קִרְסֵם וכו'</b>. קצץ ממנה חלקים לשימושו.
<b>שֶׁשְּׁפָיָהּ</b>. שייף והסיר ממנה חלקים.
<b>שֶׁלֹּא לְצָרְכָּהּ</b>. שלא לתועלת צמיחת העץ, אלא שהיה צריך לאותם החלקים.
<b>וּשְׁפָיֶיהָ מֻתָּרִין</b>. שבטלו מהיות עבודה זרה עם קציצתם מן האשרה.
<b>וְאִם הָיְתָה שֶׁל יִשְׂרָאֵל וכו'</b>. כדלעיל ה"ט.
<h2>פרק ט</h2>
<h3> א</h3>
<b>אֵידֵיהֶן</b>. לשון אבלות, והוא כינוי ליום חגם (ראה פה"מ עבודה זרה א,א).
<b>לִקַּח</b>. לקנות.
<b>אָסוּר לִקַּח מֵהֶם וכו'</b>. וכל דברים אלו אסורים משום שגורם רווח או הנאה לגוי, והולך ומודה לעבודה זרה שלו ביום חגו.
<b>וְלִמְכֹּר לָהֶן דָּבָר הַמִּתְקַיֵּם</b>. דבר המשתמר עד יום חגם.
<b>מִלְוָה שִׁבִּשְׁטָר אוֹ שֶׁעַל הַמַּשְׁכּוֹן</b>. שמחמת השטר או המשכון אין חשש שלא יחזירו ליהודי את כספו.
<b>מִפְּנֵי שֶׁהוּא כְּמַצִּיל מִיָּדָם</b>. שיש חשש שלא יחזירו.
<b>עַד יוֹם אֵידָן</b>. אך לא ביום חגם עצמו.
<b>בְּאֶרֶץ יִשְׂרָאֵל</b>. שהיחס לעבודה זרה שם חמור יותר (ראה לעיל ז,א).
<h3> ב</h3>
<b>דּוֹרוֹן</b>. מתנה.
<b>חָשַׁשׁ לְאֵיבָה</b>. לשנאה שתיגרם מחמת סירובו.
<h3> ד</h3>
<b>בְּכָל אֵידֵיהֶן</b>. בכל ימי חגם.
<h3> ה</h3>
<b>וּמְקַלְּסִין</b>. משבחים.
<b>אֵיד לְעַצְמוֹ</b>. חג פרטי.
<b>שֶׁעָלָה בּוֹ מִן הַיָּם</b>. חזר מהפלגה בים.
<b>בְּיָדוּעַ שֶׁיֵּשׁ בָּהּ עֲבוֹדָה זָרָה</b>. ונחשבת כיום חג לעושים אותה.
<h3> ו</h3>
<b>מְיֻחָדִין לְמִין מִמִּינֵי עֲבוֹדָה זָרָה</b>. שמקריבים או מקטירים לה מאותם הדברים.
<b>אָסוּר לִמְכֹּר אוֹתָן לְעוֹבְדֵי אוֹתָהּ עֲבוֹדָה זָרָה</b>. משום שמחזק את ידיהם לעבודה זרה (לקמן ה"ח).
<b>סְתָם</b>. כשהגוי לא אמר במפורש שהם לצורך עבודה זרה.
<h3> ח</h3>
<b>אֵין מוֹכְרִין לָהֶם דָּבָר שֶׁיֵּשׁ בּוֹ נֵזֶק לָרַבִּים</b>. כדי שלא לסייע להם בהשחתת העולם (ראה פה"מ עבודה זרה א,ז).
<b>וּכְלֵי זַיִן</b>. כלי מלחמה.
<b>לְלִסְטֵיס יִשְׂרָאֵל</b>. שודד יהודי, משום שמחזק ידי עוברי עברה (ראה גם הלכות רוצח יב,יב-יד).
<h3> י</h3>
<b>בִּזְמַן שֶׁהַדֶּרֶךְ מְיֻחֶדֶת לְאוֹתוֹ מָקוֹם</b>. ואין דרך אחרת להגיע למחוז חפצו, ולכן אסור משום שנהנה מהמעבר בעיר זו.
<b>וְנִקְרָה</b>. הזדמן לו באופן מקרי.
<b>מֻתָּר</b>. משום שיש לו אפשרות ללכת בדרך אחרת, ואין כאן הנאה גמורה.
<h3> יא</h3>
<b>כִּפָּה</b>. בנין מעוגל.
<h3> יב</h3>
<b>מְעֻטָּרוֹת</b>. מקושטות.
<b>מִפְּנֵי שֶׁמַּהֲנֶה עֲבוֹדָה זָרָה</b>. בתשלום השכירות.
<h3> יג</h3>
<b>דָּמָיו מֻתָּרִין</b>. שהרי נהנו ממנו בעל כרחו.
<b>וְכוֹתֵב וּמַעֲלֶה בְּעַרְכָּיוֹת שֶׁלָּהֶם</b>. כותב שטר מכירה ונותן לו תוקף בבית דין של גויים כדי להציל את ממונו, למרות שבדרך כלל אסור לדון בערכאות שלהם (ראה הלכות סנהדרין כו,ז).
<h3> יד</h3>
<b>וַחֲלִילִין שֶׁל עֲבוֹדָה זָרָה</b>. כלי נשיפה שמשתמשים בהם בהספד.
<b>הוֹלְכִין לְיָרִיד שֶׁל גּוֹיִם</b>. הנערך שלא ביום חגם, ולא בעיר שיש בה עבודה זרה.
<b>וַעֲבָדִים וּשְׁפָחוֹת בְּגַיּוּתָן</b>. בעודם גויים.
<b>וְכוֹתֵב וּמַעֲלֶה בְּעַרְכָּיוֹת שֶׁלָּהֶן מִפְּנֵי שֶׁהוּא כְּמַצִּיל מִיָּדָן</b>. שלא יערערו על המכירה.
<b>הַתַּגָּר</b>. סוחר.
<b>נוֹשֵׁר פַּרְסוֹתֶיהָ מִן הָאַרְכֻּבָּה וּלְמַטָּה</b>. עוקר את פרסותיה, כדי שלא יוכל ליהנות ממנה.
<b>לֹא מַעֲלִין וְלֹא מוֹרִידִין</b>. אם נמצא בסכנת מוות לא מצילים אותו (כגון להעלותו מהבור), אך לא מכניסים אותו לסכנה כזו (ראה הלכות ערכין וחרמין ח,ט).
<h3> טו</h3>
<b>וַאֲפִלּוּ לֶאֱכוֹל הַיִּשְׂרְאֵלִי וְלִשְׁתּוֹת מִשֶּׁלּוֹ שָׁם אָסוּר</b>. למרות שאין חשש בישולי גויים (ראה הלכות מאכלות אסורות יז,ט). [הערה: הרמב"ם בפה"מ מנקד את המילה מאימתי: מֵאַמָּתַי].
<b>מִפְּנֵי עֲבוֹדָה זָרָה הוּא</b>. מחשש התקרבות לעבודה זרה.
<h3> טז</h3>
<b>מְיַלֶּדֶת הִיא בְּשָׂכָר מִשּׁוּם אֵיבָה</b>. מחשש היווצרות שנאה.
<b>בִּרְשׁוּתָהּ</b>. בהשגחתה של הישראלית.
<b>כְּדֵי שֶׁלֹּא תַּהַרְגֶנּוּ</b>. שהגויים חשודים על שפיכות דמים (ראה הלכות רוצח יב,ז).
<h3> יז</h3>
<b>לְתַרְפּוּת</b>. דבר בזוי ומאוס, כינוי לבתי עבודה זרה שחוגגים בהם (ראה פה"מ עבודה זרה ב,ג).
<b>אָסוּר לָשֵׂאת וְלָתֵת עִמָּהֶן</b>. כשם שאסור לשאת ולתת עמם לפני אידיהם (לעיל ה"א).
<b>וְהוּא שֶׁלֹּא יִהְיוּ קְשׁוּרִין זֶה בָּזֶה</b>. שאינם הולכים יחד בשיירה, אלא יחידים.
<b>שֶׁמָּא יַחֲזֹר בּוֹ</b>. ולא ילך לתרפות.
<b>וּבַחֲזִירָה אָסוּר</b>. שמא מכר שם עבודה זרה ודמיה אסורים (ראה הלכה הבאה).
<b>יִשְׂרָאֵל מְשֻׁמָּד בֵּין בַּהֲלִיכָה בֵּין בַּחֲזִירָה אָסוּר</b>. בהליכתו – משום שלא יחזור בו, ובחזירתו – משום דמי עבודה זרה שבידו.
<h3> יח</h3>
<b>לְיָרִיד שֶׁל גּוֹיִם</b>. שיש בו עבודה זרה.
<b>וּדְמֵי עֲבוֹדָה זָרָה בְּיַד יִשְׂרָאֵל אֲסוּרִים בַּהֲנָיָה</b>. שהיא תופסת דמיה, שנאמר "והיית חרם כמוהו" (לעיל ז,ט).
<b>וּבְיַד הַגּוֹי מֻתָּרִין</b>. שהלימוד לעיל נאמר כלפי ישראל דווקא ולא לגויים.
<h2>פרק י</h2>
<h3> א</h3>
<b>כְּדֵי שֶׁנַּעֲשֶׂה עִמָּהֶם שָׁלוֹם וְנַנִּיחַ אוֹתָם לְעָבְדָהּ</b>. באופן שהם חיים אתנו בשלום וממשיכים לעבוד עבודה זרה (ראה גם הלכות מלכים ח,ט).
<b>אִם רָאָה גּוֹי עוֹבֵד עֲבוֹדָה זָרָה אוֹבֵד אוֹ טוֹבֵעַ בַּנָּהָר לֹא יַעֲלֶנּוּ וכו'</b>. ראה גם הלכות רוצח ד,יא.
<b>מוֹסְרֵי יִשְׂרָאֵל</b>. מוסר חברו או ממונו ביד גויים (הלכות תשובה ג,יב).
<b>וְהַמִּינִים וְהָאֶפִּיקוֹרוֹסִין</b>. כינויים אלו מתייחסים כאן לכלל הכופרים בעיקרי האמונה (ראה הלכות תשובה ג,ז-ח).
<b>מִצְוָה לְאַבְּדָן בַּיָּד וּלְהוֹרִידָן עַד בְּאֵר שַׁחַת</b>. ומותר להרגם גם ללא עדים ודיינים אף בזמן שאין דנים בו דיני נפשות (הלכות חובל ומזיק ח,י, הלכות ממרים ג,ב; וראה גם הלכות עדות יא,י).
<h3> ב</h3>
<b>מִכָּאן אַתָּה לָמֵד</b>. מכך שיש איסור להצילם.
<b>וְגֵר תּוֹשָׁב</b>. להגדרתו ראה לקמן ה"ו.
<b>הוֹאִיל וְאַתָּה מְצֻוֶּה לְהַחֲיוֹתוֹ</b>. כפי שנאמר "גר ותושב וחי עמך" (ויקרא כה,לה; וראה גם הלכות שבת ב,יב).
<h3> ג</h3>
<b>וּבְסוּרְיָא</b>. הארצות שכבש דוד מחוץ לארץ כנען ומעלתן גדולה משל חוץ לארץ אך אינן במעלת ארץ ישראל (הלכות תרומות א,ג; לפירוט גבולותיה ראה שם א,ט).
<b>מַפְקִיעָהּ מִן הַמַּעַשְׂרוֹת</b>. שכאשר השדה בידי הגוי, הוא זורעה ואינו מפריש מעשרות.
<h3> ד</h3>
<b>בָּתִּים לַעֲשׂוֹתָן אוֹצָר</b>. שישמשו לאחסון.
<b>מוֹכֵר הוּא מִשֶּׁיָּקֹץ אוֹ מוֹכֵר לוֹ עַל מְנָת לָקֹץ וְקוֹצֵץ</b>. ניתן למכרם רק לאחר שקצצם מהקרקע או אם מכרם בתנאי שיקצצם לאחר הקנייה.
<b>אֲבָל נוֹתֵן הוּא לְגֵר תּוֹשָׁב</b>. שיש מצווה להחיותו כדלעיל ה"ב (וראה גם הלכות זכייה ומתנה ג,יא).
<h3> ה</h3>
<b>מְפַרְנְסִין עֲנִיֵּי גּוֹיִם עִם עֲנִיֵּי יִשְׂרָאֵל מִפְּנֵי דַּרְכֵי שָׁלוֹם</b>. ראה גם הלכות מתנות עניים ז,ז, הלכות מלכים י,יב; לדינים נוספים משום דרכי שלום ראה הלכות אבל יד,יב.
<b>וְאֵין מְמַחִין בִּידֵי עֲנִיֵּי גּוֹיִם וכו'</b>. אין מוחים בידם כשנוטלים לקט שכחה ופאה על אף שמיועדים לעניי ישראל (ראה גם הלכות מתנות עניים א,ט).
<b>וַאֲפִלּוּ בְּיוֹם אֵידָם</b>. מותרת אמירת שלום לעובד עבודה זרה, ובלבד שלא ייתן שלום באופן שייראה כאילו היהודי שמח עמו באידו.
<b>וְאֵין כּוֹפְלִין לָהֶם שָׁלוֹם לְעוֹלָם</b>. אמירת 'שלום שלום' לעובד עבודה זרה אסורה בכל זמן.
<b>נוֹתֵן לוֹ שָׁלוֹם בְּשָׂפָה רָפָה וְכֹבֶד רֹאשׁ</b>. לדין דומה ראה הלכות תעניות ג,ח, ה,יא.
<h3> ו</h3>
<b>אֵין כָּל הַדְּבָרִים הָאֵלּוּ אֲמוּרִים וכו'</b>. איסורי לא תחנם המפורשים למעלה, אשר מגבילים את יחסי ישראל ונכרים, חלים רק במצב שבו ישנם יחסי שכנות ביניהם. אך בזמן שיד ישראל תקיפה, יחסים אלו אינם קיימים כלל, בשל האיסור "לא ישבו בארצך".
<b>שֶׁנֶּאֱמַר לֹא יֵשְׁבוּ בְּאַרְצְךָ</b>. "פן יחטיאו אותך לי".
<b>וְאִם קִבֵּל עָלָיו שֶׁבַע מִצְווֹת הֲרֵי זֶה גֵּר תּוֹשָׁב</b>. ונקרא כך משום שמותר להושיבו בארץ ישראל (הלכות איסורי ביאה יד,ז; להליך קבלתו ראה הלכות מלכים י,י-יא).
<b>וְאֵין מְקַבְּלִין גֵּר תּוֹשָׁב אֶלָּא בִּזְמַן שֶׁהַיּוֹבֵל נוֹהֵג</b>. בזמן שכל יושבי הארץ עליה, וכל שבט יושב במקומו. ומאז גלות שניים וחצי השבטים בטלו היובלות ואין מקבלים גר תושב (הלכות שמיטה ויובל י,ח-ט; וראה גם הלכות מילה א,ו, הלכות שבת כ,יד, הלכות איסורי ביאה יד,ח).
<b>גֵּר צֶדֶק</b>. גוי שמתגייר ומקבל עליו כל המצוות של התורה (להליך גיורו ראה שם יד,א-ו).
<h2>פרק יא</h2>
<h3> א</h3>
<b>בְּחֻקּוֹת הַגּוֹיִם</b>. מנהגי הגויים.
<b>תִּנָּקֵשׁ</b>. תימשך.
<b>בְּמַדָּעוֹ וּבְדֵעוֹתָיו</b>. באמונתו ובהתנהגות שלו.
<b>וְלֹא יְגַדֵּל צִיצִית כְּמוֹ צִיצִית רֹאשָׁם</b>. לא יגדל שער ראשו בדומה להם, ואולי פרושו שלא יקלענו בצמה באותו אופן שהם עושים.
<b>וְלֹא יְגַלֵּחַ הַשֵּׂעָר מִכְּנֶגֶד פָּנָיו וכו'</b>. לא יגלח את כל שערו מלפנים וישאיר שער מצדו האחורי של הראש בלבד.
<h3> ב</h3>
<b>שָׁלֹשׁ אֶצְבָּעוֹת לְכָל רוּחַ</b>. מרחק של שלוש אצבעות מכל כיוון.
<b>שׁוֹמֵט אֶת יָדוֹ</b>. חדל מלספר אותו, כדי שלא יסייע לגידול הבלורית של הגוי.
<h3> ד</h3>
<b>יִפְגָּעֵנִי</b>. יפגשני.
<b>שֶׁקָּרָא עַרְבִית</b>. בערב
<b>,</b>. בשונה מן הקריאה הרגילה של התרנגולים שהיא בבוקר.
<b>כֶּאֱלִיעֶזֶר עֶבֶד אַבְרָהָם</b>. שהציב לעצמו סימן שהנערה שיבקש ממנה מים ותציע לו לשתות וגם להשקות את גמליו, אותה יקח לאישה עבור יצחק (בראשית כד,יב-יד).
<h3> ו</h3>
<b>שֶׁיִּשֹּׁם וְתִפָּנֶה מַחֲשַׁבְתּוֹ</b>. שיגיע למצב נפשי שבו אינו חושב על שום דבר אחר.
<b>שֶׁגּוֹהֵר לָאָרֶץ</b>. נשכב על הקרקע.
<b>עֲשָׁשִׁית</b>. פנס.
<b>וּמְדַמִּין וְאוֹמְרִין</b>. אומרים דברים בכוח הדמיון.
<h3> ז</h3>
<b>מַכַּת מַרְדּוּת</b>. מלקות מדברי חכמים.
<b>לוֹקֶה</b>. מן התורה.
<h3> ח</h3>
<b>נוֹתְנֵי הָעִתִּים</b>. קובעים איזו עונה מתאימה לכל דבר.
<b>שֶׁאוֹמְרִים בְּאִסְטַגְנִינוּת</b>. שצופים בכוכבים ואומרים.
<h3> ט</h3>
<b>וְכָל הָעוֹשֶׂה מַעֲשֶׂה... בְּאוֹתוֹ הָעֵת שֶׁקָּבְעוּ הוֹבְרֵי שָׁמַיִם</b>. תכנן לעשות את מעשיו בזמן שהמליצו עליו החוזים בכוכבים.
<b>הָאוֹחֵז אֶת הָעֵינַיִם וכו'</b>. עושה מעשה באופן שמטעה את הרואים לחשוב שעשה מעשה פלאי.
<b>הֲרֵי זֶה בִּכְלַל מְעוֹנֵן</b>. שגם זה נלמד מן הלשון 'מעונן'.
<h3> י</h3>
<b>בִּדְבָרִים שֶׁאֵינָן לְשׁוֹן עַם וְאֵין לָהֶם עִנְיָן</b>. דברים ללא פשר.
<h3> יא</h3>
<b>וַאֲפִלּוּ בְּשַׁבָּת</b>. ואין בכך משום איסור שיחה בטלה בשבת (ראה הלכות שבת כד,ד).
<b>שֶׁלֹּא תִּטָּרֵף דַּעְתּוֹ עָלָיו</b>. שלא ישתגע, ומצבו יחמיר.
<h3> יב</h3>
<b>מִזְמוֹר מִתִּלִּים</b>. מספר תהלים.
<h3> יד</h3>
<b>אָסוּר לִשְׁאֹל בַּעַל אוֹב אוֹ בַּעַל יִדְּעוֹנִי</b>. מעשה האוב והידעוני הוסברו לעיל ו,א-ב.
<h3> טו</h3>
<b>הָאוֹחֵז אֶת הָעֵינַיִם וכו'</b>. עושה מעשה המטעה את הרואים לחשוב שהוא מעשה כשפים.
<b>לוֹקֶה מַכַּת מַרְדּוּת מִפְּנֵי שֶׁלָּאו זֶה שֶׁנֶּאֱמַר בַּמְכַשֵּׁף וכו'</b>. מכיוון שלא עשה מעשה כשפים ממש אינו נסקל. ואף שעובר על איסור לא תעשה של "לא ימצא בך", אינו לוקה עליו מפני שעיקרו של הלאו מתייחס לעונש מיתה ולא למלקות (ראה הלכות סנהדרין יח,ב).
<h3> טז</h3>
<b>שֶׁיִּנְהוּ אַחֲרֵיהֶן</b>. ייטו אחרי דרכם.
<b>תְּעָלָה</b>. תועלת.
<h2>פרק יב</h2>
<h3> א</h3>
<b>פַּאֲתֵי</b>. צדדי.
<b>צְדָעָיו</b>. צדדי הראש.
<h3> ג</h3>
<b>וּבַל יִטַּמֵּא כּהֵֹן לַמֵּתִים</b>. איסור לכהן ליטמא למת, ובנות הכהנים לא הוזהרו באיסור זה (ראה הלכות אבל ג,יא).
<b>מִזְּמַן לִזְמַן וְאֵינָהּ תְּדִירָה</b>. מצווה שחיובה אינו תמידי אלא תלוי בזמנים מסוימים.
<b>חוּץ מִקִּדּוּשׁ הַיּוֹם</b>. בלילי שבת וימים טובים (ראה הלכות שבת כט,א, כט,יח).
<b>וַאֲכִילַת מַצָּה בְּלֵילֵי הַפֶּסַח</b>. הלכות חמץ ומצה ו,י.
<b>וַאֲכִילַת הַפֶּסַח</b>. אכילת קרבן פסח בליל חמישה עשר בניסן (הלכות קרבן פסח ח,א).
<b>וּשְׁחִיטָתוֹ</b>. שם א,א.
<b>וְהַקְהֵל</b>. מצווה שכל ישראל ייקהלו בבית המקדש בחג הסוכות של מוצאי השמיטה (לפרטיה ראה הלכות חגיגה פרק ג).
<b>וְשִׂמְחָה</b>. הקרבת שלמי שמחה בשלושת הרגלים (ראה שם א,א).
<h3> ד</h3>
<b>טֻמְטוּם</b>. מי שאיברי המין שלו מכוסים ואין ניכר אם הוא זכר או נקבה. [הערה: הרמב"ם בפה"מ מנקד מילה זו:  טֻומְטוֹם.]
<b>וְאַנְדְּרָגִינָס</b>. מי שיש לו איברי מין זכריים ונקביים.
<b>הֲרֵיהֶן סָפֵק</b>. אם דינם כאיש או אישה (ראה הלכות אישות ב,כד-כה).
<h3> ו</h3>
<b>וּפֵאָה זוֹ שֶׁמַּנִּיחִים בַּצֶּדַע לֹא נָתְנוּ בָּהּ חֲכָמִים שִׁעוּר</b>. לא קבעו חכמים שיעור מהו רוחבה של הפאה שאותה אסור לגלח.
<b>לִלְקֹט</b>. לגזור.
<b>תַּעַר</b>. סכין.
<h3> ז</h3>
<b>וְחָמֵשׁ פֵּאוֹת יֵשׁ בּוֹ</b>. יש חמישה חלקים בזקן האסורים בגילוח.
<b>וְשִׁבֹּלֶת הַזָּקָן</b>. השער שעל הסנטר.
<h3> י</h3>
<b>לֹא תַּעְדֶּה אִשָּׁה עֲדִי הָאִישׁ</b>. לא תתקשט בקישוטי איש.
<b>אוֹ שֶׁתְּגַלֵּחַ רֹאשָׁהּ כָּאִישׁ</b>. בדומה לתספורת האיש.
<b>וַחֲלִי</b>. תכשיט.
<b>מִפְּנֵי שֶׁעָדָה עֲדִי אִשָּׁה וכו'</b>. שהוא דרך הנשים להשחיר וללקט את שערותיהן הלבנות מראשן.
<b>אֵינוֹ עוֹטֵף כָּאִשָּׁה</b>. אינו מתעטף בבגדי אישה.
<h3> יא</h3>
<b>כֹּחַל</b>. צבע שחור.
<b>שְׁאָר צִבְעוֹנִין הָרוֹשְׁמִין</b>. שאר צבעים המתקיימים.
<b>שֶׁרוֹשְׁמִין עַצְמָן לַעֲבוֹדָה זָרָה שֶׁלָּהֶם וכו'</b>. עושים סימן בגופם לאות שמשועבדים לה.
<b>וִיקַעְקֵעַ</b>. ימלא את מקום השריטה בצבע.
<h3> יב</h3>
<b>אֶחָד יִשְׂרְאֵלִי וְאֶחָד כֹּהֵן</b>. לוקים משום לאו זה, ואין כהן לוקה משום לאו נוסף של "ובבשרם לא ישרטו שרטת" (ויקרא כא,ה) שנאמר לכהנים.
<h3> יג</h3>
<b>גְּדִידָה וּשְׂרִיטָה אַחַת הִיא</b>. שריטה היא ביד וגדידה בכלי, ושתיהן אסורות על המת.
<h3> טו</h3>
<b>הַקּוֹרֵחַ קָרְחָה עַל הַמֵּת</b>. מסיר את שער ראשו לאות אבל.
<b>אֶחָד יִשְׂרָאֵל וְאֶחָד כֹּהֵן</b>. ..
<b>אֶלָּא אַחַת</b>. ואין כהן לוקה פעמיים אף שנאמר בו לאו נוסף "לא יקרחו קרחה בראשם" (ויקרא כא,ה).
<b>בְּסַם</b>. חומר המשיר את השער.
<b>וְחַיָּב עַל כָּל הָרֹאשׁ כְּבֵין הָעֵינַיִם</b>. ואף שבפסוק נאמר "ולא תשימו קרחה בין עיניכם" (דברים יד,א) הוא הדין לכל הראש.
<b>כִּגְרִיס</b>. כשיעור גריס שהוא מקום צמיחת שלושים ושש שערות (הלכות טומאת צרעת א,ז).
