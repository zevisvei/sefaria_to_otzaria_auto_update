<h1>ביאור שטיינזלץ על משנה תורה, הלכות תשובה</h1>
<h2>פרק א</h2>
<h3> א</h3>
<b>בֵּין עֲשֵׂה בֵּין לֹא תַעֲשֶׂה</b>. אלו שיש בהן ציווי לעשות דבר מה, ואלו שהציווי בהן הוא להימנע ממעשה.
<b>בֵּין בְּזָדוֹן בֵּין בִּשְׁגָגָה</b>. בכוונה או מתוך טעות.
<b>כְּשֶׁיַּעֲשֶׂה תְּשׁוּבָה וְיָשׁוּב מֵחֶטְאוֹ</b>. כשיחליט לשוב אל ה' מכאן ולהבא, ויתחרט על מה שחטא כבר.
<b>וּוִדּוּי זֶה מִצְוַת עֲשֵׂה</b>. ראה מניין המצוות, עשה עג.
<b>חָטָאתִי עָוִיתִי פָּשַׁעְתִּי לְפָנֶיךָ</b>. אני מבין שאותו המעשה שעשיתי הוא חטא, עוון ופשע.
<b>וַהֲרֵי נִחַמְתִּי וּבֹשְׁתִּי בְּמַעֲשַׂי</b>. אני מתחרט על המעשה הזה ומתבייש בו.
<b>וּלְעוֹלָם אֵינִי חוֹזֵר לְדָבָר זֶה</b>. אני מתחייב שלא לעשות כך לעולם.
<b>הַמַּרְבֶּה לְהִתְוַדּוֹת וּמַאֲרִיךְ בְּעִנְיָן זֶה</b>. המפרט את כוונתו בכל אחד מן השלבים שתוארו.
<b>בַּעֲלֵי חַטָּאוֹת וַאֲשָׁמוֹת</b>. שעשו עברה שחייבים עליה קרבן חטאת או אשם (לפירוט ראה הלכות שגגות א,ב, ח,א, ט,א).
<b>בְּעֵת שֶׁמְּבִיאִין קָרְבְּנוֹתֵיהֶם</b>. והווידוי נאמר בזמן שסומכים על הקרבן לפני הקרבתו (הלכות מעשה הקרבנות ג,יד-טו).
<b>אֵין מִתְכַּפֵּר לָהֶם בְּקָרְבָּנָם וכו'</b>. שאם לא התחרט חרטה שלמה על מעשיו, אין תועלת בקרבן (ועיין הלכות שגגות ג,י).
<b>אֵין מִתְכַּפֵּר לָהֶם בְּמִיתָתָם אוֹ בִּלְקִיָּתָם</b>. שהעונשים מכפרים על העבריינים (ראה הלכות סנהדרין יג,א, יז,ז), אך זאת בתנאי שעשו תשובה (וראה לקמן ה"ד).
<b>אַף עַל פִּי שֶׁשִּׁלֵּם לוֹ מַה שֶּׁהוּא חַיָּב לוֹ</b>. תמורת מה שהזיק לו בגופו או בממונו.
<b>מִכָּל חַטֹּאת הָאָדָם</b>. לרבות כל החטאים שבין אדם לחברו, שלכפרתם השלמה יש צורך בווידוי (והשווה הלכות חובל ה,ט-י).
<h3> ב</h3>
<b>שָׂעִיר הַמִּשְׁתַּלֵּחַ</b>. המובא ביום הכיפורים, לכפר על עוונותיהם של ישראל (הלכות עבודת יום הכיפורים ג,א-ז).
<b>עַל לְשׁוֹן כָּל יִשְׂרָאֵל</b>. בשם כל ישראל: "אנא השם, חטאו עוו ופשעו לפניך עמך בית ישראל, אנא השם כפר נא לחטאים ולעונות ולפשעים שחטאו ושעוו ושפשעו לפניך עמך בית ישראל..." (הלכות עבודת יום הכיפורים ד,ב).
<b>בֵּין שֶׁהוֹדַע לוֹ בֵּין שֶׁלֹּא הוֹדַע לוֹ</b>. בין אם נודע לו שעבר עברה, ובין אם לא ידוע לו מה בדיוק עשה (ראה הלכות שגגות ח,א, יא,ט).
<b>כָּרֵת</b>. כריתת הנפש מן העולם הבא (ראה לקמן ח,א).
<b>וּשְׁבוּעַת שָׁוְא וָשֶׁקֶר... הֲרֵי הִיא מִן הַחֲמוּרוֹת</b>. שנאמר בה "לא ינקה ה' את אשר ישא את שמו לשווא" (שמות כ,ו, דברים ה,י), שיש בה חילול השם (הלכות שבועות יב,א-ב; וראה לקמן ה"ד, הלכות יסודי התורה ה,י).
<h3> ג</h3>
<b>וְאֵין לָנוּ מִזְבַּח כַּפָּרָה</b>. שאין אפשרות להביא קרבן חטאת או אשם.
<b>אֵין שָׁם אֶלָּא תְּשׁוּבָה</b>. הדבר תלוי בתשובה בלא הקרבן.
<b>בָּאַחֲרוֹנָה</b>. בסוף חייו.
<b>וְעַצְמוֹ שֶׁל יוֹם הַכִּפּוּרִים מְכַפֵּר לַשָּׁבִים</b>. אף בלא השעיר המשתלח.
<h3> ד</h3>
<b>בִּשְׁעָתָן</b>. מיד.
<b>שׁוּבוּ בָּנִים שׁוֹבָבִים אֶרְפָּא מְשׁוּבֹתֵיכֶם</b>. אם תשובו בתשובה, מיד אסלח לכם על מעשי השובבות שלכם.
<b>תְּשׁוּבָה תּוֹלָה</b>. משאירה את דינו בלא הכרע לזכות או לחובה.
<b>וְיִסּוּרִין הַבָּאִין עָלָיו גּוֹמְרִין לוֹ הַכַּפָּרָה</b>. משלימים את הכפרה.
<b>וּפָקַדְתִּי בְשֵׁבֶט פִּשְׁעָם וּבִנְגָעִים עֲוֹנָם</b>. שיש עוונות ופשעים שאינם נמחלים אלא בכאב וייסורים.
<b>אֲבָל הַמְחַלֵּל אֶת הַשֵּׁם</b>. כגון שעבר עברה מרצונו להכעיס (הלכות יסודי התורה ה,י וראה שם בפרק דוגמאות נוספות).
<b>וְנִגְלָה בְאָזְנָי יי צְבָאוֹת אִם יְכֻפַּר הֶעָוֹן הַזֶּה לָכֶם עַד תְּמֻתוּן</b>. שכפרת עברות חמורות ביותר מושלמת רק במות החוטא.
<h2>פרק ב</h2>
<h3> א</h3>
<b>זֶה שֶׁבָּא לְיָדוֹ דָּבָר שֶׁעָבַר בּוֹ</b>. שהזדמנה לפניו אפשרות לעבור עברה באותם התנאים שבהם עשאה בעבר.
<b>וּפֵרֵשׁ וְלֹא עָשָׂה מִפְּנֵי הַתְּשׁוּבָה</b>. שהתגבר על יצרו ולא עבר בפעם השנייה, מפני החלטתו לחזור בתשובה.
<b>וּזְכֹר אֶת בּוֹרְאֶיךָ בִּימֵי בְּחוּרֹתֶיךָ</b>. זכור את הבורא בעודך צעיר, ותחזור בתשובה בטרם תגיע לימי הזקנה, שאז התשובה אינה מעולה כל כך, כדלקמן.
<b>וּבְעֵת שֶׁאִי אֶפְשָׁר לוֹ לַעֲשׂוֹת מַה שֶּׁהָיָה עוֹשֶׂה</b>. דהיינו משום חולשת גופו.
<b>מוֹעֶלֶת הִיא לוֹ</b>. התשובה מתקבלת ומועילה.
<b>בְּיוֹם מִיתָתוֹ</b>. ביום האחרון של חייו.
<b>עַד אֲשֶׁר לֹא תֶחְשַׁךְ הַשֶּׁמֶשׁ</b>. משל לסוף חייו של אדם.
<h3> ב</h3>
<b>שֶׁיַּעֲזֹב הַחוֹטֵא חֶטְאוֹ</b>. יחדל מעשיית העברה.
<b>יִתְנַחֵם</b>. יתחרט.
<b>אַחֲרֵי שׁוּבִי נִחַמְתִּי וְאַחֲרֵי הִוָּדְעִי סָפַקְתִּי עַל יָרֵךְ</b>. לאחר ששבתי מן החטא ונודעה לי חומרתו התחרטתי עליו והתנהגתי באופן המבטא צער.
<b>יוֹדֵעַ תַּעֲלוּמוֹת</b>. ה' עצמו, היודע מחשבות.
<b>אֲשֶׁר בְּךָ יְרֻחַם יָתוֹם</b>. ניתן לסמוך רק על ה', המרחם על היתומים.
<b>וְצָרִיךְ לְהִתְוַדּוֹת בִּשְׂפָתָיו וְלוֹמַר עִנְיָנוֹת אֵלּוּ שֶׁגָּמַר בְּלִבּוֹ</b>. לעיל א,א.
<h3> ג</h3>
<b>וְלֹא גָּמַר בְּלִבּוֹ לַעֲזֹב</b>. שלא החליט באמת על עזיבת החטא להבא.
<b>לְטוֹבֵל וְשֶׁרֶץ בְּיָדוֹ</b>. שאף שהוא טובל להיטהר השרץ עודנו מטמא אותו.
<b>וּמוֹדֶה וְעֹזֵב יְרֻחָם</b>. שלא די בהודאה על החטא, אלא צריך לעזוב אותו.
<b>חָטָא הָעָם הַזֶּה חֲטָאָה גְדוֹלָה וַיַּעֲשׂוּ לָהֶם אֱלֹהֵי זָהָב</b>. נאמר אחרי חטא העגל, והתפרש בווידוי טיבו של החטא.
<h3> ד</h3>
<b>מִדַּרְכֵי הַתְּשׁוּבָה</b>. דרכי התנהגות המאפיינות תשובה שלמה (ראה גם הלכות תעניות א,ב).
<b>צוֹעֵק תָּמִיד לִפְנֵי יי</b>. מתפלל לסליחה.
<b>וְעוֹשֶׂה צְדָקָה כְּפִי כֹּחוֹ</b>. כפי יכולתו (ראה הלכות מתנות עניים ז,ה), ככפרה על מעשיו.
<b>כְּלוֹמַר שֶׁאֲנִי אַחֵר וכו'</b>. כביטוי לכך שאינו אותו אדם שחטא.
<b>שֶׁגָּלוּת מְכַפֶּרֶת עָוֹן</b>. ראה הלכות רוצח ז,יג.
<h3> ה</h3>
<b>שֶׁיִּתְוַדֶּה בָּרַבִּים</b>. שבכך נותן תוקף נוסף להודאתו ולהתחייבותו.
<b>אָמְנָם</b>. אכן.
<b>וְכָל הַמִּתְגָּאֶה וְאֵינוֹ מוֹדִיעַ</b>. שנמנע מלהודות על כשלונו ברבים משום כבוד עצמו.
<b>בַּעֲבֵרוֹת שֶׁבֵּין אָדָם לַחֲבֵרוֹ</b>. שמועיל הדבר בכדי לפייס את האחר.
<b>שֶׁבֵּינוֹ לְבֵין הַמָּקוֹם</b>. במצוות שבין אדם לקב"ה, ואינן נוגעות לאחרים.
<b>וְעַזּוּת פָּנִים הִיא לוֹ אִם גִּלָּם</b>. שיש חילול השם בפרסום עברות מסוג זה.
<b>סְתָם</b>. בלא לפרוט את החטא, אלא אומר 'חטאתי'.
<h3> ו</h3>
<b>דִּרְשׁוּ יי בְּהִמָּצְאוֹ קְרָאֻהוּ בִּהְיוֹתוֹ קָרוֹב</b>. שבימים אלו ה' נמצא קרוב, והם אפוא ימי רצון המסוגלים לתשובה.
<b>כָּל זְמַן שֶׁעוֹשִׂין תְּשׁוּבָה</b>. שאין הקדוש ברוך הוא מואס בתפילת הרבים (הלכות תפילה ח,א).
<b>כַּיי אֱלֹהֵינוּ בְּכָל קָרְאֵנוּ אֵלָיו</b>. בכל זמן שקוראים אליו.
<h3> ז</h3>
<b>וְהוּא קֵץ מְחִילָה וּסְלִיחָה לְיִשְׂרָאֵל</b>. זמן קבוע בשנה למחילה וסליחה (מעשה רוקח).
<b>מֵעֶרֶב הַיּוֹם</b>. לפני כניסת יום הכיפורים.
<b>קֹדֶם שֶׁיֹּאכַל</b>. לפני הסעודה המפסקת.
<b>שֶׁמָּא יֵחָנֵק בַּסְּעוּדָה</b>. תוך כדי הסעודה.
<b>אַחַר תְּפִלָּתוֹ</b>. בסיום תפילת העמידה.
<h3> ח</h3>
<b>אֲבָל חָטָאנוּ וגו'</b>. אכן חטאנו (לנוסח המלא ראה סדר התפילות, נט).
<b>וְהוּא עִקַּר הַוִּדּוּי</b>. תמציתו של הווידוי (ראה לעיל א,א).
<b>כִּי פְשָׁעַי אֲנִי אֵדָע וְחַטָּאתִי נֶגְדִּי תָמִיד</b>. אני זוכר את חטאי תמיד, ואינם נותנים לי מנוחה.
<h3> ט</h3>
<b>וִירַצֵּהוּ</b>. יפייס אותו (וראה לעיל א,א).
<b>וְלִפְגֹּעַ</b>. להפציר.
<b>שׁוּרָה שֶׁל שְׁלֹשָׁה בְּנֵי אָדָם מֵרֵעָיו</b>. משלחת חברים לפיוס החבר.
<h3> י</h3>
<b>אֶלָּא יִהְיֶה נֹחַ לִרְצוֹת וְקָשֶׁה לִכְעֹס</b>. קל לפיוס, ואינו מתכעס בקלות.
<b>הֵצֵר לוֹ</b>. הציק לו.
<b>לֹא יִקֹּם וְלֹא יִטֹּר</b>. שלא יפגע באחר משום שפגע בו, וכן לא יזכור לו את דבר פגיעתו (ראה הלכות דעות ז,ז-ח).
<b>עַרְלֵי לֵב</b>. אטומי לב.
<b>וְעֶבְרָתוֹ שְׁמָרָה נֶצַח</b>. הכעס נזכר לעולם.
<b>וְהַגִּבְעוֹנִים לֹא מִבְּנֵי יִשְׂרָאֵל הֵמָּה</b>. העובדה שלא סלחו, מוכיחה שאינם מבני ישראל (וראה עוד הלכות איסורי ביאה יב,כד, יט,יז).
<h3> יא</h3>
<b>מֵבִיא עֲשָׂרָה בְּנֵי אָדָם וּמַעֲמִידָן עַל קִבְרוֹ</b>. שיהא זה בכלל בקשת מחילה ווידוי ברבים (כדלעיל ה"ה).
<b>יַנִּיחֶנּוּ בְּבֵית דִּין</b>. כפיקדון בידם עד שיימצאו היורשים, כדי לקיים השבת החוב (ראה הלכות גזלה ז,י).
<h2>פרק ג</h2>
<h3> א</h3>
<b>מֶחֱצָה לְמֶחֱצָה</b>. עוונותיו וזכויותיו שקולים אלו כנגד אלו, ואין ביניהם הכרע.
<b>וְכֵן כָּל הָעוֹלָם כֻּלּוֹ</b>. נדון על פי מעשי כל יושביו.
<h3> ב</h3>
<b>אָדָם שֶׁעֲוֹנוֹתָיו מְרֻבִּין עַל זְכֻיּוֹתָיו</b>. שעוונותיו רבו ביותר עד שנמצא מקום לדון אותו באופן מיידי (ולדין השגרתי ראה לקמן ה"ג).
<b>עַל רֹב עֲוֹנֵךְ</b>. "כי מכת אויב הכיתיך מוסר אכזרי, על רב עונך עצמו חטאתיך". ובפסוק שאחריו נאמר: "מה תזעק על שברך אנוש מכאבך על רב עונך עצמו חטאתיך עשיתי אלה לך".
<b>זַעֲקַת סְדֹם וַעֲמֹרָה כִּי רָבָּה וכו'</b>. שחטאו ערי סדום הרבה ונגזר דינם להפכה.
<b>וַיַּרְא יי כִּי רַבָּה רָעַת הָאָדָם</b>. נאמר לפני גזר הדין של השחתת העולם במבול בימי נח.
<b>מִנְיַן הַזְּכֻיּוֹת וְהָעֲוֹנוֹת</b>. סכום מספרם.
<b>יַעַן נִמְצָא בוֹ דָּבָר טוֹב</b>. נאמר על בנו של ירבעם, שבזכות מעשה טוב אחד שעשה ניצל מדין הכליון שנגזר על כל בני משפחתו.
<b>וְחוֹטֶא אֶחָד יְאַבֵּד טוֹבָה הַרְבֵּה</b>. שיש חטאים שעלולים להפסיד זכויות רבות.
<b>בְּדַעְתּוֹ שֶׁל אֵל דֵּעוֹת</b>. שהוא היחיד היודע משקלם של מעשים זה כנגד זה.
<h3> ג</h3>
<b>שֶׁנִּחַם... וְתָהָה</b>. התחרט.
<b>אוּלַי לֹא עָשִׂיתִי אוֹתָם</b>. הלוואי שלא הייתי עושה אותן.
<b>וְאֵין מַזְכִּירִין</b>. לא מחשיבים.
<b>בְּתוֹהֶה עַל הָרִאשׁוֹנוֹת</b>. מתחרט על מעשיו הראשונים.
<b>כְּשֵׁם שֶׁשּׁוֹקְלִין עֲוֹנוֹת אָדָם וּזְכֻיּוֹתָיו בִּשְׁעַת מִיתָתוֹ</b>. כדי לגזור את דינו אחר מותו, וכן להכריע אם יש לו חלק לעולם הבא (ראה לקמן הלכות ה-ו).
<b>בְּיוֹם טוֹב שֶׁל רֹאשׁ הַשָּׁנָה</b>. שבו נידונים על החיים בשנה החדשה.
<b>תּוֹלִין לוֹ</b>. ממתינים עם הכרעת דינו.
<h3> ד</h3>
<b>אַף עַל פִּי שֶׁתְּקִיעַת שׁוֹפָר בְּרֹאשׁ הַשָּׁנָה גְּזֵרַת הַכָּתוּב</b>. על אף שמקיימים את המצווה רק משום שכך ציוותה התורה, מכל מקום ראוי למצוא לה טעם וסיבה (ראה גם הלכות מעילה ח,ח, הלכות תמורה ד,יג).
<b>רֶמֶז יֵשׁ בּוֹ כְּלוֹמַר עוּרוּ וכו'</b>. שתקיעת השופר מבטאת קריאה לחזרה בתשובה.
<b>הַשּׁוֹכְחִים אֶת הָאֱמֶת בְּהַבְלֵי הַזְּמַן</b>. פונים אל דברים חולפים.
<b>לְפִיכָךְ צָרִיךְ כָּל אָדָם וכו'</b>. משום שהעולם נדון בכל ראש שנה על מעשי בני האדם, צריך כל אדם לראות עצמו כאילו האחריות מוטלת עליו בלבד.
<b>לְהַרְבּוֹת בִּצְדָקָה וּבְמַעֲשִׂים טוֹבִים וְלַעֲסֹק בְּמִצְווֹת... יָתֵר מִכָּל יְמוֹת הַשָּׁנָה</b>. כדי להטות את העולם לכף זכות בימי הדין.
<h3> ה</h3>
<b>תְּחִלַּת עָוֹן</b>. הפעם הראשונה.
<b>אוֹתָן שְׁנֵי הָעֲוֹנוֹת מִצְטָרְפִין</b>. למשקל העוונות, משום שנמצא שאינו ראוי לחסד זה של מחילת העוונות הראשונים.
<b>מַעֲבִירִין כָּל עֲוֹנוֹתָיו רִאשׁוֹן רִאשׁוֹן</b>. מוחלים אותם זה אחר זה.
<b>אִם הָיָה בִּכְלַל מֶחֱצָה עֲוֹנוֹת שֶׁלָּהֶן שֶׁלֹּא הִנִּיחַ תְּפִלִּין מֵעוֹלָם</b>. שהוא עוון חמור, ונחשב פושע ישראל בגופו.
<b>דָּנִין אוֹתוֹ כְּפִי חֲטָאָיו</b>. ואין מוחלים 'ראשון ראשון'.
<b>וְיֵשׁ לוֹ חֵלֶק לָעוֹלָם הַבָּא</b>. בכלל כל ישראל, אף על פי שחטא.
<b>אֶרֶץ זוֹ מָשָׁל</b>. שאין מדובר ב'ארץ' כמשמעה (ראה לקמן ח,ז).
<b>חֲסִידֵי אֻמּוֹת הָעוֹלָם</b>. גויים המקיימים את שבע מצוות בני נח, וקיבלו אותן על עצמם משום שכך ציווה הקדוש ברוך הוא (הלכות מלכים ח,יא).
<h3> ו</h3>
<b>נִכְרָתִין וְאוֹבְדִין</b>. שנפשם נכרתת מן העולם הבא, ואובדת כנפש הבהמה (לקמן ח,א).
<b>וְנִדּוֹנִין... לְעוֹלָם וּלְעוֹלְמֵי עוֹלָמִים</b>. בייסורים על כריתתם מן החיים.
<b>הַמִּינִים וְהָאֶפִּיקוֹרוֹסִים וְהַכּוֹפְרִים בַּתּוֹרָה</b>. השמות הללו יבוארו לקמן הלכות ז-יג (וראה גם הלכות עדות יא,י).
<b>וְהַכּוֹפְרִים בְּבִיאַת הַגּוֹאֵל</b>. הנחשב אף הוא לכופר בתורה (הלכות מלכים יא,א).
<b>וּבַעֲלֵי לָשׁוֹן הָרַע</b>. המספרים בגנות אחרים (הלכות דעות ז,ב-ג).
<b>וְהַמּוֹשֵׁךְ עָרְלָתוֹ</b>. עד שייראה כאילו אינו מהול (ראה הלכות מילה ג,ח).
<h3> ז</h3>
<b>חֲמִשָּׁה הֵן הַנִּקְרָאִין מִינִים וכו'</b>. כל אלו כופרים ביסודות ידיעת ה' המבוארים בהלכות יסודי התורה פרק א.
<b>שֶׁהוּא גּוּף וּבַעַל תְּמוּנָה</b>. דמות מוחשית.
<b>שֶׁאֵינוֹ לְבַדּוֹ רִאשׁוֹן וְצוּר לַכֹּל</b>. שאין הוא מקור לכל, אלא היו לפניו חומרים שבהם השתמש ליצירת העולם.
<b>וְכֵן הָעוֹבֵד אֱלוֹהַּ זוּלָתוֹ וכו'</b>. מלאך או אדם או אחד מאיתני הטבע, שסובר שיש בו כוח להיות מקשר (ראה הלכות עבודה זרה א,א, ב,א).
<h3> ח</h3>
<b>אֶפִּיקוֹרוֹסִים</b>. הכופרים בקשר שיש בין הבורא לברואים (וראה הלכות עבודה זרה ב,ה).
<b>אִם אָמַר מֹשֶׁה אֲמָרוֹ מִפִּי עַצְמוֹ</b>. מדברי עצמו, ולא מפי ה'.
<b>וְהִכְחִישׁ מַגִּידֶיהָ כְּגוֹן צָדוֹק וּבֵיתוֹס</b>. המערער על מסורת וסמכות חכמי התורה שבעל פה, כפי שעשו צדוק ובייתוס.
<b>וְהַהַגְרִים</b>. מוסלמים.
<h3> ט</h3>
<b>שֶׁהֶחֱזִיק עַצְמוֹ</b>. נוהג באורח קבע.
<b>לִלְבֹּשׁ שַׁעַטְנֵז</b>. בגד כלאיים מצמר ופשתים (הלכות כלאיים פרק י).
<b>לְהַקִּיף פֵּאָה</b>. לגלח את פאות הראש (הלכות עבודה זרה יב,א-ב).
<b>כְּגוֹן הַחוֹזֵר לְדָתֵי הַגּוֹיִם</b>. שהמיר לדת אחרת (ולמקרים נוספים ראה הלכות עבודה זרה ב,ה).
<b>שֶׁגּוֹזְרִין שְׁמָד</b>. גזרת מוות על קיום מצוות.
<h3> י</h3>
<b>כְּיָרָבְעָם</b>. שהחטיא את ישראל בפולחן לעגלי זהב (מלכים ב יב,כח).
<b>וְצָדוֹק וּבֵיתוֹס</b>. שכפרו בסמכות ובמסורת חכמים.
<b>מִצְוַת עֲשֵׂה</b>. הנחשבת מצווה קלה (ראה לעיל א,ד).
<b>כְּיֵשׁוּעַ</b>. ישו הנוצרי שהדיח את ישראל לעבודה זרה.
<h3> יא</h3>
<b>הַפּוֹרֵשׁ מִדַּרְכֵי צִבּוּר</b>. אינו מחשיב עצמו חלק מכלל ישראל (השווה הלכות אבל א,י).
<b>נִבְדַּל</b>. נפרד.
<b>וְאֵינוֹ עוֹשֶׂה מִצְווֹת בִּכְלָלָם</b>. יחד עם הקהל.
<b>בְּיָד רָמָה כִּיהוֹיָקִים</b>. שנהג בחוצפה כלפי דברי התורה (ראה ירמיהו פרק לו).
<b>מְגַלֶּה פָּנִים</b>. מתחצף.
<h3> יג</h3>
<b>כְּגוֹן מַלְכֵי הַגּוֹיִם</b>. שעושה כעין מלכי הגויים.
<h3> יד</h3>
<b>אַף עַל פִּי שֶׁהֵם יִשְׂרָאֵל</b>. מזרע ישראל, שהכלל לגביהם הוא שלכולם יש חלק לעולם הבא (לעיל ה"ה).
<b>וְאַף עַל פִּי כֵן וכו'</b>. שאף על פי שהן קלות ביחס לעברות שנמנו קודם, הזהירו חכמים שהעובר עליהן איבד את חלקו לעולם הבא.
<b>הַמְכַנֶּה אֶת חֲבֵרוֹ</b>. בכינוי שיש בו גנאי.
<b>וְהַמַּלְבִּין פְּנֵי חֲבֵרוֹ</b>. מבייש אותו (הלכות דעות ו,ח).
<b>וְהַמִּתְכַּבֵּד בִּקְלוֹן חֲבֵרוֹ</b>. מונה את מעשיו הטובים וחכמתו אל מול אלו של חברו, כדי שייראה מן ההשוואה שהוא מכובד וחברו בזוי (לקמן ד,ד, הלכות דעות ו,ג).
<b>וְהַמְבַזֶּה תַּלְמִידֵי חֲכָמִים</b>. הלכות תלמוד תורה ו,יא.
<b>וְהַמְבַזֶּה אֶת הַמּוֹעֲדוֹת</b>. שאינו מכבד את החגים, אלא נוהג בהם כבימי חול (הלכות יום טוב ו,טז).
<b>וְהַמְחַלֵּל אֶת הַקֳּדָשִׁים</b>. קרבנות ודברים שהוקדשו למקדש.
<b>שָׁב מֵרִשְׁעוֹ</b>. התחרט על מעשיו.
<b>שָׁלוֹם שָׁלוֹם לָרָחוֹק וְלַקָּרוֹב אָמַר יי וּרְפָאתִיו</b>. שאף למי שהיה רחוק יש תקנה ורפואה (ראה לעיל א,ג, ב,א).
<b>בְּמַטְמוֹנִיּוֹת</b>. בסתר, ואילו בגלוי מתנהגים כמקודם.
<b>שֶׁעֲדַיִן שׁוֹבָב הוּא</b>. ואינו מתנהג כראוי לגמרי.
<b>מְקַבְּלִין אוֹתוֹ בִּתְשׁוּבָה</b>. ראה הלכות עבודה זרה ב,ה ובביאור שם.
<h2>פרק ד</h2>
<h3> א</h3>
<b>מְעַכְּבִין אֶת הַתְּשׁוּבָה</b>. מקשים על האדם לשוב בתשובה.
<b>עָוֹן גָּדוֹל</b>. שמרוב חומרת העוון נענש שלא יספיק לעשות תשובה.
<b>הַמַּחֲטִיא אֶת הָרַבִּים וכו'</b>. לעיל ג,י.
<b>כְּגוֹן מֵסִית וּמַדִּיחַ</b>. שמסיתים לעבודה זרה (הלכות עבודה זרה פרק ד, ה,א-ה).
<b>בְּתַרְבּוּת רָעָה</b>. גדל בדרך לא טובה.
<b>הוֹאִיל וּבְנוֹ בִּרְשׁוּתוֹ</b>. יש לו השפעה עליו.
<b>הָיָה פּוֹרֵשׁ</b>. עוזב את מעשיו הרעים.
<b>כָּל שֶׁאֶפְשָׁר בְּיָדוֹ לִמְחוֹת בַּאֲחֵרִים</b>. ויקבלו את תוכחתו (ראה הלכות דעות ו,ז).
<b>אֶחֱטָא וְאָשׁוּב וכו'</b>. מורה לעצמו היתר לחטוא משום שמסתמך על כך שיתכפר לו כאשר ישוב בתשובה או ביום הכיפורים.
<h3> ב</h3>
<b>נוֹעֲלִין דַּרְכֵי הַתְּשׁוּבָה</b>. מקשים על האפשרות לחזור בתשובה, והסיבה תתבאר בכל אחד מן הדברים.
<b>הַפּוֹרֵשׁ מִן הַצִּבּוּר</b>. אינו שותף עם הציבור (לעיל ג,י).
<b>וְאֵינוֹ זוֹכֶה עִמָּהֶן בַּזְּכֻיּוֹת שֶׁעוֹשִׂין</b>. אינו משתתף אתם במצוות שעושים בעת שחוזרים בתשובה.
<b>וְאֵינוֹ יוֹדֵעַ דַּרְכֵי הַתְּשׁוּבָה</b>. שאינו למד מן החכמים.
<b>אֵינוֹ רוֹדֵף אַחֲרֵיהֶן</b>. אינו משתדל בעשייתן כהוגן.
<b>יִתְזַכֶּה</b>. יזכה את עצמו.
<b>גּוֹרֵם לָהֶן לְדָחֳפוֹ וּלְטָרְדוֹ כְּיֵשׁוּעַ וּכְגֵחֲזִי</b>. עד שלבסוף עזבו את דרך התורה.
<b>וּמַכְלִימִין אוֹתוֹ</b>. מביישים אותו.
<b>זְכֹר אַל תִּשְׁכַּח... מַמְרִים הֱיִיתֶם</b>. תוכחת משה רבנו לישראל על חטאיהם במדבר.
<b>וְלֹא נָתַן יי לָכֶם לֵב</b>. שלא הבינו מתוך הנסים שהתרחשו להם במדבר כי ה' משגיח עליהם.
<b>עַם נָבָל וְלֹא חָכָם</b>. בשירת האזינו, בתמיהה על כך שישראל משחיתים את דרכם, כינה אותם כך.
<b>הוֹי גּוֹי חֹטֵא</b>. עם של חוטאים.
<b>יָדַע שׁוֹר קֹנֵהוּ</b>. השור יודע מיהו בעליו, אולם "ישראל לא ידע".
<b>מִדַּעְתִּי כִּי קָשֶׁה אָתָּה</b>. אני יודע כי אתם קשי עורף.
<b>קְרָא בְגָרוֹן אַל תַּחְשֹׂךְ</b>. צעק בקול רם.
<b>לְהַעֲמִיד</b>. לְמַנוֹת (וראה הלכות תעניות ד,ב).
<b>לְפִיכָךְ יַעֲמֹד בְּחַטֹּאותָיו שֶׁהֵן בְּעֵינָיו טוֹבִים</b>. ימשיך לנהוג במעשיו הרעים, שכן אין אפשרות שיתעורר לבדוק את טיבם.
<h3> ג</h3>
<b>אִי אֶפְשָׁר לוֹ שֶׁיָּשׁוּב תְּשׁוּבָה גְּמוּרָה וכו'</b>. שבחטאים שבין אדם לחברו אין נמחל לו עד שייתן לחברו מה שהוא חייב לו וירצהו (לעיל ב,ט).
<b>וְהַחוֹלֵק עִם הַגַּנָּב</b>. מתחלק עמו בשלל הגנבה, או קונה ממנו (ראה הלכות גנבה ה,א, הלכות גזלה ה,א).
<b>שֶׁהוּא מְחַזֵּק יַד הַגַּנָּב</b>. בכך שקונה ממנו את מה שגנב, גורם לו להוסיף ולגנוב.
<b>וְאֵינוֹ מַכְרִיז עָלֶיהָ עַד שֶׁיַּחֲזִירָהּ לִבְעָלֶיהָ</b>. אינו מפרסם את דבר המציאה, והבעלים נואשים מלחפש אחריה (ראה הלכות גזלה ואבדה יא,ב).
<b>וְהָאוֹכֵל שׁוֹד עֲנִיִּים וִיתוֹמִים וְאַלְמָנוֹת</b>. נכסים שנשדדו מהם.
<b>וְאֵין לָהֶם מַכִּיר כְּדֵי שֶׁיֵּדַע שׁוֹד זֶה שֶׁל מִי הוּא וְיַחֲזִירֶנּוּ לוֹ</b>. משום שהם נודדים ואינם מוּכָּרים, אין אפשרות להשיב להם את מה שנגזל מהם.
<b>שֶׁהַדָּבָר יֵשׁ לוֹ רַגְלַיִם</b>. שישנה סבירות גבוהה שהשוחד היטה את דעת הדיין. ולפי שאין דרך לשער עד כמה הייתה דעתו מוטה, אינו יכול לדעת כמה צריך להשיב לאלו שהפסידו בדיניו.
<b>שֶׁהוּא מְחַזֵּק יַד זֶה</b>. של הנותן שוחד, שגורם לו להמשיך במעשה זה.
<h3> ד</h3>
<b>אֵין חֶזְקָתוֹ לָשׁוּב מֵהֶם</b>. ההנחה היא שלא ישוב מהן.
<b>דְּבָרִים קַלִּים</b>. שאינם נתפסים כעברות.
<b>מִסְּעוּדָה שֶׁאֵינָהּ מַסְפֶּקֶת לִבְעָלֶיהָ</b>. שעני הזמינו לאכול עמו, ואין הארוחה מספיקה לבעליה.
<b>אֲבַק גָּזֵל</b>. מעין איסור גזל, שלא התכוון בעל הבית שאותו אדם יאכל אצלו, אלא כפנייה נימוסית בלבד.
<b>בַּעֲבוֹטוֹ</b>. כלי שהניח כמשכון על הלוואה.
<b>וְיֹאמַר בְּלִבּוֹ אֵינָן חֲסֵרִין וַהֲרֵי לֹא גָּזַלְתִּי אוֹתוֹ</b>. ולא ישלם לו את שכר השימוש בכלים, או ינכה לו מן ההלוואה.
<b>וְהַמִּסְתַּכֵּל בַּעֲרָיוֹת</b>. בנשים האסורות משום ערווה (ראה הלכות איסורי ביאה כא,ב-ג).
<b>וְלֹא תָתוּרוּ אַחֲרֵי לְבַבְכֶם</b>. "...ואחרי עיניכם", שהליכה אחר תאוות הלב ומראה העיניים, מגיעה לבסוף לכדי עברה במעשה.
<b>שֶׁאֵין חֲבֵרוֹ עוֹמֵד וְלֹא הִגִּיעָה לוֹ בֹּשֶׁת וְלֹא בִּיְּשׁוֹ</b>. שלא אמר עליו בפירוש דבר מגונה, אלא שהדבר עולה מן ההשוואה (ראה הלכות דעות ו,ג).
<b>וְהַחוֹשֵׁד כְּשֵׁרִים</b>. חושד בהם שעשו דבר שלא כהוגן.
<h3> ה</h3>
<b>רְכִילוּת וְלָשׁוֹן הָרַע</b>. דיבורים אודות מעשיהם של אחרים (ראה הלכות דעות ז,א-ו).
<b>וּבַעַל חֵמָה</b>. כעסן (שם ב,ג).
<b>וּבַעַל מַחֲשָׁבָה רָעָה</b>. כגון מחשבת רמאות או תאווה (ראה שם ב,ו-ז).
<b>שֶׁהוּא לָמֵד מִמַּעֲשָׂיו וְהֵם נִרְשָׁמִים בְּלִבּוֹ</b>. ולבסוף מתנהג כמו הרשע (ראה שם ו,א-ב).
<b>קַל וָחֹמֶר לְבַעַל תְּשׁוּבָה</b>. שצריך לדקדק במעשיו יותר (וראה שם ב,א-ב).
<b>יִמָּשֵׁךְ אַחֲרֵיהֶן תָּמִיד</b>. ולא יוכל לחדול מהרגלו.
<b>לִפְרֹשׁ</b>. להיבדל.
<b>דֵּעוֹת רָעוֹת עַד מְאֹד</b>. מידות רעות.
<h3> ו</h3>
<b>אֵינָן מוֹנְעִין אֶת הַתְּשׁוּבָה</b>. על אף מה שנאמר בפרק זה, תיתכן אפשרות של תשובה על עברות אלה, במאמץ רב (וראה לעיל ג,יד).
<h2>פרק ה</h2>
<h3> א</h3>
<b>רְשׁוּת כָּל אָדָם נְתוּנָה לוֹ</b>. לכל אדם אפשרות לבחירה.
<b>לְהַטּוֹת עַצְמוֹ</b>. לכוון את דרכו.
<b>הָרְשׁוּת בְּיָדוֹ</b>. ניתנת לו האפשרות לעשות זאת.
<b>הוּא שֶׁכָּתוּב בַּתּוֹרָה</b>. בסיפור בראשית, לאחר שאכלו אדם וחוה מעץ הדעת.
<b>הָיָה אֶחָד בָּעוֹלָם</b>. מין ייחודי בעולם ('היה כאחד').
<b>הוּא מֵעַצְמוֹ בְּדַעְתּוֹ וּבְמַחֲשַׁבְתּוֹ יוֹדֵעַ הַטּוֹב וְהָרַע</b>. שמעצמו יכול להחליט אם לעשות טוב או רע ('ממנו לדעת טוב ורע').
<b>שֶׁיְּעַכֵּב עַל יָדוֹ</b>. שימנע ממנו.
<b>פֶּן יִשְׁלַח יָדוֹ</b>. האדם גורש מגן העדן, מחשש שמא יבחר לשלוח ידו אל עץ החיים, ואז "ואכל וחי לעולם".
<h3> ב</h3>
<b>כִּילַי אוֹ שׁוֹעַ</b>. קמצן או נדיב.
<b>הוּא הִפְסִיד עַצְמוֹ</b>. בכך שבחר בחטא.
<b>מַה יִּתְאוֹנֵן אָדָם חָי גֶּבֶר עַל חֲטָאָו</b>. שעל החטאים ראוי להצטער ולהתאונן, שהרי הם באשמתו הבלעדית של החוטא.
<b>וְחָזַר וְאָמַר</b>. בפסוק שלאחריו.
<b>נַחְפְּשָׂה דְרָכֵינוּ וְנַחְקֹרָה וְנָשׁוּבָה עַד יי</b>. אחרי ההבנה כי דרכנו היא באחריותנו, אפשר להחליט לחזור בתשובה.
<h3> ג</h3>
<b>עַמּוּד הַתּוֹרָה וְהַמִּצְוָה</b>. עליו מתבססות התורה והמצוות.
<b>כְּלוֹמַר שֶׁהָרְשׁוּת בְּיֶדְכֶם</b>. שניתן לבחור בין החיים, הטוב והברכה, ובין המוות, הרע והקללה.
<b>נֶאֱמַר מִי יִתֵּן וְהָיָה לְבָבָם זֶה לָהֶם</b>. ה' עצמו מייחל שלבבם של ישראל ימשיך ליראה אותו כל הימים, כי אין הדבר תלוי בגזרתו אלא במעשיהם.
<h3> ד</h3>
<b>בְּעִקַּר תּוֹלַדְתּוֹ</b>. מטבע יצירתו.
<b>הַטִּפְּשִׁים הוֹבְרֵי שָׁמַיִם</b>. החוזים בכוכבים ומאמינים בכוחם של מזלות ובהשפעתם על תכונות בני אדם.
<b>הֵיאַךְ הָיָה מְצַוֶּה וכו'</b>. שאילו הדבר לא היה נתון לבחירה, לא היה טעם במצוות התורה.
<b>הֲשֹׁפֵט כָּל הָאָרֶץ לֹא יַעֲשֶׂה מִשְׁפָּט</b>. ואילו לא הייתה מוטלת על בני האדם האחריות על מעשיהם, כיצד ייתכן לערוך משפט ולהעניש או לתת שכר על קיום המצוות או ביטולן.
<b>כָּל אֲשֶׁר חָפֵץ יי עָשָׂה בַּשָּׁמַיִם וּבָאָרֶץ</b>. ואם כן, הרי כל הנעשה הוא ברצון ה'.
<b>שֶׁהַכֹּל בְּחֶפְצוֹ יֵעָשֶׂה וכו'</b>. הכל נעשה ברצונו, שכך רצה שתהיה הבחירה בידנו, וכפי שיבואר בהמשך.
<b>וְהַגַּלְגַּל סוֹבֵב בְּעִגּוּל</b>. מערכת הגלגלים שסביב כדור הארץ (ראה הלכות יסודי התורה פרק ג).
<b>מִיֶּדְכֶם הָיְתָה זֹּאת לָכֶם</b>. העונשים שקיבלתם באו לכם מיד עצמכם.
<h3> ה</h3>
<b>וַהֲלֹא הַקָּדוֹשׁ בָּרוּךְ הוּא יוֹדֵעַ כָּל מַה שֶּׁיִּהְיֶה קֹדֶם שֶׁיִּהְיֶה</b>. ואם כן, כיצד תיתכן בחירה?
<b>אֲרֻכָּה מֵאֶרֶץ מִדָּה וּרְחָבָה מִנִּי יָם וכו'</b>. הסבר העניין הינו ארוך ומורכב.
<b>כְּבָר בֵּאַרְנוּ בְּפֶרֶק שֵׁנִי מֵהִלְכוֹת יְסוֹדֵי הַתּוֹרָה</b>. הלכות ט-י.
<b>אֵינוֹ יוֹדֵעַ בְּדֵעָה שֶׁהִיא חוּץ מִמֶּנּוּ</b>. כלפי דברים שהם מצויים מחוץ אליו, כדעת בני אדם.
<b>לְהַשִּׂיג דָּבָר זֶה עַל בֻּרְיוֹ</b>. להבין דבר זה לגמרי, שהרי אין דרך לדמות אותו לדבר מוכר.
<b>אֲמִתַּת הַבּוֹרֵא</b>. מציאותו של הבורא.
<b>כִּי לֹא יִרְאַנִי הָאָדָם וָחָי</b>. הראייה של דבר מביאה לידיעה ברורה על קיומו.
<b>כִּי לֹא מַחְשְׁבוֹתַי מַחְשְׁבוֹתֵיכֶם</b>. מחשבותיו של הבורא אינן פועלות באותו אופן של הברואים (ראה הלכות יסודי התורה א,י).
<b>שֶׁמַּעֲשֵׂה הָאָדָם בְּיַד הָאָדָם</b>. כאמור לעיל.
<b>קַבָּלַת הַדָּת</b>. מסורת חכמים.
<b>אֶלָּא בִּרְאָיוֹת בְּרוּרוֹת מִדִּבְרֵי הַחָכְמָה</b>. שהדבר מסתבר על פי השכל, כאמור לעיל ה"ד.
<h2>פרק ו</h2>
<h3> א</h3>
<b>שֶׁהֵן נִרְאִין כְּסוֹתְרִין עִקָּר זֶה</b>. שנזכר בפרק הקודם, בדבר הבחירה החופשית שיש לאדם בין טוב ובין רע.
<b>וְנִכְשָׁלִין בָּהֶן רֹב הָאָדָם</b>. בהבנת פירוש אותם הפסוקים.
<b>עִקָּר גָּדוֹל</b>. עיקרון יסודי.
<h3> ב</h3>
<b>כִּתְרִיס</b>. מגן.
<h3> ג</h3>
<b>שֶׁמּוֹנְעִין מִמֶּנּוּ הַתְּשׁוּבָה</b>. חוסמים בפניו את הדרך (ראה לעיל פרק ד).
<b>הַשְׁמֵן לֵב הָעָם הַזֶּה... וָשָׁב וְרָפָא לוֹ</b>. עונשו של עם ישראל הוא שלבבו ואוזניו ועיניו ייאטמו, כדי שלא יחזור בתשובה ויתכפר לו.
<b>שֶׁנִּתְחַיְּבוּ לִמְנֹעַ מֵהֶן הַתְּשׁוּבָה</b>. שזה היה עונשם.
<b>וַאֲנִי אֲחַזֵּק אֶת לֵב פַּרְעֹה</b>. שתינטל ממנו אפשרות הבחירה להסכים לשלוח את ישראל ממצרים.
<b>וְאַתָּה וַעֲבָדֶיךָ יָדַעְתִּי</b>. "כי טרם תיראון מפני יי אלהים", ומכאן שמראש ניטלה ממנו יכולת הבחירה.
<b>וְאוּלָם בַּעֲבוּר זֹאת</b>. "העמדתיך בעבור הראותך את כֹחי, ולמען ספֵּר שמי בכל הארץ". ששליחת משה נועדה לפרסם בעולם את העניין הזה עצמו, של שלילת זכות הבחירה ממי שאינו ראוי לה.
<b>וְכֵן סִיחוֹן</b>. מלך חשבון בעבר הירדן, שסירב לבקשת משה רבנו לתת לישראל לעבור בארצו בדרכם לארץ כנען.
<b>וְכֵן הַכְּנַעֲנִיִּים לְפִי תּוֹעֲבוֹתֵיהֶם</b>. ראה ויקרא יח,ג ושם כז-כח.
<b>וְנִתְחַיְּבוּ</b>. נענשו.
<h3> ד</h3>
<b>לְעָזְרָם עַל דֶּרֶךְ הָאֱמֶת</b>. לסייעם ללכת בדרך הנכונה.
<b>שֶׁמִּמֶּנָּה אֵדַע דַּרְכְּךָ וְיִחוּד שִׁמְךָ</b>. שהיא "יסוד היסודות ועמוד החכמות" (הלכות יסודי התורה א,א-ו).
<h3> ה</h3>
<b>וּמַה הוּא זֶה... עַל כֵּן יוֹרֶה חַטָּאִים בַּדָּרֶךְ</b>. אם התשובה תלויה בבחירת האדם, במה מתבטא חסדו של ה' המדריך ומורה לחוטאים דרך?
<b>כֹּחַ לִלְמֹד וּלְהָבִין</b>. יכולת ורצון.
<b>וַעֲבָדוּם וְעִנּוּ אֹתָם</b>. ה' אמר לאברהם שזרעו יהיו גרים במצרים במשך זמן רב, ושישתעבדו בהם.
<b>וְקָם הָעָם הַזֶּה וְזָנָה</b>. ה' אמר למשה שאחרי מותו ישראל יעבדו לעבודה זרה.
<b>וְלָמָּה נִפְרַע מֵהֶן</b>. והלא מלכתחילה גזר עליהם שינהגו כך!
<b>אִישׁ פְּלוֹנִי הַיָּדוּעַ</b>. אדם מסוים.
<b>כִּי לֹא יֶחְדַּל אֶבְיוֹן מִקֶּרֶב הָאָרֶץ</b>. מאמר הכתוב שלעולם יהיו עניים בישראל, שאינו גזרה על אדם מסוים שיהיה כך, אלא הודעת המציאות.
<b>הַמְּצֵרִים וְהַמְּרֵעִים</b>. המציקים והעושים רע.
<b>וּכְבָר אָמַרְנוּ</b>. לעיל ה,ה.
<b>שֶׁאֵין כֹּחַ בָּאָדָם לֵידַע וכו'</b>. אין אפשרות לאדם להבין כיצד להבחין בין ידיעה כללית של העתיד להיות, ובין גזרה על התנהגותו של אדם פרטי.
<h2>פרק ז</h2>
<h3> א</h3>
<b>כְּמוֹ שֶׁבֵּאַרְנוּ</b>. לעיל פרקים ה-ו.
<b>וְלִנְעֹר כַּפָּיו</b>. לעזוב.
<b>כְּדֵי שֶׁיָּמוּת וְהוּא בַּעַל תְּשׁוּבָה</b>. שמעשיו של אדם נשקלים בשעת מיתתו (לעיל ג,ג; וראה שם ה"ו).
<h3> ב</h3>
<b>בִּשְׁעָתוֹ</b>. מיד, באותו היום.
<b>וְנִמְצָא עוֹמֵד בַּחֲטָאָיו</b>. בלא תשובה.
<b>בְּכָל עֵת יִהְיוּ בְגָדֶיךָ לְבָנִים</b>. ומשמעו שזמנה של התשובה הוא בכל עת.
<h3> ג</h3>
<b>בְּדֵעוֹת רָעוֹת</b>. מידות והתנהגויות שאינן מתוקנות (ראה הלכות דעות ב,א).
<b>הַהִתּוּל</b>. ריבוי צחוק.
<b>לִפְרֹשׁ</b>. להיבדל מהן.
<b>מַחְשְׁבֹתָיו</b>. הן המידות המגונות.
<h3> ד</h3>
<b>יְדַמֶּה</b>. יחשוב.
<b>שֶׁהֵן כּוֹבְשִׁין יִצְרָם יָתֵר מֵהֶם</b>. בעלי התשובה שולטים ביצרם יותר מן הצדיקים.
<h3> ה</h3>
<b>צִוּוּ עַל הַתְּשׁוּבָה</b>. קראו לעם ישראל לחזור בתשובה (ראה לעיל ד,ב, ה,ד, ו,ה).
<b>אֶלָּא בִּתְשׁוּבָה</b>. אחרי שיעשו תשובה.
<b>כִי יָבֹאוּ עָלֶיךָ כָּל הַדְּבָרִים</b>. הקללות האמורות בפרשת התוכחה.
<b>וְשָׁב יי אֱלֹהֶיךָ אֶת שְׁבוּתְךָ</b>. יקבץ את ישראל מכל המקומות.
<h3> ו</h3>
<b>בִּי תִּדְבַּק</b>. וזו התקרבות לשכינה.
<b>שָׂנוּי</b>. שנוא.
<b>שֶׁבַּלָּשׁוֹן שֶׁהַקָּדוֹשׁ בָּרוּךְ הוּא מְרַחֵק וכו'</b>. באותם הביטויים שנעשה בהם שימוש כנגד החוטאים, מתייחסים אל החוזרים בתשובה.
<b>בִּיכָנְיָה</b>. מלך יהודה בשלהי ימי הבית הראשון, אשר עשה הרע בעיני ה' והוגלה לבבל בידי נבוכדנאצר (מלכים ב כד,ח-טו).
<h3> ז</h3>
<b>וְטוֹרְפִין אוֹתָן בְּפָנָיו</b>. משליכים אותן בפניו, כדבר שאין בו צורך.
<b>מִי בִקֵּשׁ זֹאת מִיֶּדְכֶם רְמֹס חֲצֵרָי... מִי גַם בָּכֶם וכו'</b>. אין לה' חפץ בהגעתם של החוטאים למקדש.
<b>עֹלוֹתֵיכֶם סְפוּ עַל זִבְחֵיכֶם וְאִכְלוּ בָשָׂר</b>. ה' אינו מעוניין בעולותיכם, ומוטב שתאכלום בעצמכם, כזבחים.
<h3> ח</h3>
<b>אַל יַרְגִּישׁוּ לָהֶם</b>. להיעלב מאותם הדיבורים.
<b>מְרֻבָּה</b>. גְדֵלָה.
<b>הוֹנָיַת דְּבָרִים שֶׁהִזְהִירָה עָלֶיהָ תּוֹרָה</b>. שלא להציק לאחר, ואפילו בדיבור בלא מעשה (ראה הלכות מכירה יד,יב-יג).
<h2>פרק ח</h2>
<h3> א</h3>
<b>הַצְּפוּנָה</b>. השמורה.
<b>שֶׁאֵין עִמָּהֶן מָוֶת</b>. מושג זה לא שייך בהם, ראה לקמן הלכות ב-ג.
<b>לְמַעַן יִיטַב לָךְ וְהַאֲרַכְתָּ יָמִים וכו'</b>. שמסורת חכמים היא שאין זו הבטחה לאריכות ימים בעולם הזה, אלא לחיי העולם הבא.
<b>וּפֵרְעוֹן</b>. עונש.
<b>וְאָבֵד כַּבְּהֵמָה</b>. שאחר מותה אין לה המשך חיים.
<b>הַכָּרֵת הַכָּתוּב בַּתּוֹרָה</b>. זהו מובנו של עונש כרת.
<b>שֶׁפָּרְשָׁה מִן הַגּוּף בָּעוֹלָם הַזֶּה</b>. שכבר מתה.
<h3> ב</h3>
<b>גּוּף וּגְוִיָּה</b>. חיים גופניים.
<b>כְּמַלְאֲכֵי הַשָּׁרֵת</b>. שהם צורות בלא גופים (הלכות יסודי התורה ב,ג).
<b>וְעַטְרוֹתֵיהֶם</b>. כתריהם.
<b>צַדִּיקִים יוֹשְׁבִין וכו'</b>. אף שמן הביטוי משמע שמדובר על שכר גשמי, יוסבר לקמן מהו טיבו של כל פרט בעולם שאינו גשמי.
<b>עַל דֶּרֶךְ הַחִידָה</b>. כדרך משל ומליצה.
<b>בְּלֹא עָמָל וְלֹא יֶגַע</b>. שניתן לדמות מצב זה לאדם היושב.
<b>דֵּעָה שֶׁיָּדְעוּ</b>. השגות שהשיגו.
<b>וְנֶהֱנִין מִזִּיו הַשְּׁכִינָה</b>. והרי לא מדובר על זיו גשמי.
<b>שֶׁיּוֹדְעִין וּמַשִּׂיגִין מֵאֲמִתַּת הַקָּדוֹשׁ בָּרוּךְ הוּא</b>. ידיעה ברורה ומובחנת של מציאותו וטיבו של ה', שאינה ניתנת להשגה כל עוד האדם חי (ראה הלכות יסודי התורה א,י, ב,ט-י, לעיל ה,ה).
<h3> ג</h3>
<b>אֵינָהּ הַנְּשָׁמָה שֶׁהִיא צְרִיכָה לַגּוּף</b>. לא מדובר על הכוח המחיה את הגוף, נשמת החיים.
<b>צוּרַת הַנֶּפֶשׁ</b>. כוח הידיעה וההבחנה.
<b>בְּפֶרֶק רְבִיעִי מֵהִלְכוֹת יְסוֹדֵי הַתּוֹרָה</b>. הלכות ח-ט.
<b>הִיא הַנִּקְרֵאת נֶפֶשׁ בְּעִנְיָן זֶה</b>. והיא הממשיכה להתקיים אחר המוות.
<b>מִמְּאֹרְעוֹת הַגּוּף</b>. מקרים השייכים לעניין הגוף, ולא לנפש.
<b>וְהָיְתָה נֶפֶשׁ אֲדֹנִי צְרוּרָה בִּצְרוֹר הַחַיִּים</b>. איחול זה נאמר לדוד המלך, אחר שנהג במידת רחמנות כלפי משפחתו של נבל הכרמלי.
<h3> ה</h3>
<b>הַנְּקָמָה</b>. העונש.
<b>וְהַהֶפְסֵד שֶׁאֵינוֹ חוֹזֵר לְעוֹלָם</b>. נזק שאין לו תיקון.
<h3> ו</h3>
<b>תֵּקַל בְּעֵינֶיךָ טוֹבָה זוֹ וכו'</b>. תמעיט בערכו של שכר זה, ותחשוב שהשכר ההולם לקיום המצוות הוא עונג גשמי.
<b>צוּרוֹת נָאוֹת</b>. דמויות יפות.
<b>כְּמוֹ שֶׁמְּדַמִּין אֵלּוּ הָעַרְבִיִּים</b>. כך הוא גן העדן לפי אמונתם.
<b>וְאֵין בָּהֶן תּוֹחֶלֶת</b>. שאינם דבר שראוי לקוות ולצפות לו.
<b>וְיַעֲמֹד עַל בֻּרְיוֹ</b>. יתקיים בבריאות איתנה (ראה הלכות דעות פרק ג).
<b>וּבִזְמַן שֶׁאֵין שָׁם גּוּף</b>. לאחר המוות.
<b>אֲבָל בְּדֶרֶךְ הָאֱמֶת שֶׁנַּעֲרֹךְ וכו'</b>. לפי האמת, ההשוואה בין תענוגי העולם הבא לאלה של העולם הזה אינה נכונה.
<b>מָה רַב טוּבְךָ אֲשֶׁר צָפַנְתָּ לִּירֵאֶיךָ פָּעַלְתָּ לַחוֹסִים בָּךְ</b>. כמה גדולה הטובה אשר שמרת ליראים ממך ולבוטחים בך.
<h3> ז</h3>
<b>בְּאֶרֶץ הַחַיִּים</b>. היא העולם הבא, שאין שם מוות.
<b>חֲכָמִים הָרִאשׁוֹנִים</b>. חכמי התלמוד.
<b>בִּימוֹת הַמֶּלֶךְ הַמָּשִׁיחַ</b>. גאולת ישראל בעולם הזה (ראה הלכות מלכים פרק יא, ולקמן ט,ב).
<b>יִפְחֲתוּ אוֹתָהּ</b>. ידמו אותה באופן פחות.
<h3> ח</h3>
<b>לֹא מִפְּנֵי שֶׁאֵינוֹ מָצוּי עַתָּה</b>. שאינו עולם שעתיד להיברא אחר תקופת העולם הזה.
<b>וְזֶה הוּא הַנִּמְצָא לְכָל אָדָם בָּרִאשׁוֹנָה</b>. כל אדם נמצא קודם בעולם הזה, ולפיכך העולם השני, שאחריו, נקרא 'העולם הבא'.
<h2>פרק ט</h2>
<h3> א</h3>
<b>מֵאַחַר שֶׁנּוֹדַע וכו'</b>. לעיל פרק ח.
<b>מַה הוּא זֶה שֶׁכָּתוּב וכו'</b>. אם אכן שכר המצוות הוא לעולם הבא, מדוע מבטיחה התורה במקומות רבים שכר גשמי על שמירת המצוות, וכן עונשים גשמיים על הפרתן.
<b>וּשְׁאָר כָּל דִּבְרֵי הַבְּרִית</b>. ראה ויקרא פרק כו, דברים פרק כח.
<b>אֱמֶת הָיוּ וְיִהְיוּ</b>. קרו ויקרו, בהתאם להתנהגותנו.
<b>סוֹף מַתַּן שְׂכָרָן</b>. אין זה מתן השכר האחרון על קיום המצוות.
<b>הֶצֵּעַ הַדְּבָרִים</b>. הסבר והצעת העניין.
<b>עֵץ הַחַיִּים</b>. התורה משולה לעץ החיים שהיה בגן עדן שהאוכל מפירותיו זוכה לחיי נצח (בראשית ג,כב).
<b>כָּל הַדְּבָרִים הַמּוֹנְעִים אוֹתָנוּ מִלַּעֲשׂוֹתָהּ</b>. המפריעים לקיים את המצוות.
<b>כְּדֵי שֶׁנִּזְכֶּה לְחַיֵּי הָעוֹלָם הַבָּא</b>. שהוא תכלית שכר המצוות.
<b>וּצְדָקָה תִּהְיֶה לָּנוּ</b>. "כי נשמר לעשות את כל המצוה הזאת לפני ה' אלהינו כאשר צונו".
<b>מִדַּעְתֵּנוּ</b>. מבחירתנו ומרצוננו.
<b>וַיִּשְׁמַן יְשֻׁרוּן וַיִּבְעָט</b>. מרוב עיסוק בענייני העולם הזה ('וישמן'), עוזבים את התורה ואת ה' ('ויבעט').
<b>כְּדֵי שֶׁיֹּאבְדוּ בְּרִשְׁעָם</b>. ראה לעיל ו,ג.
<b>עַל דֶּרֶךְ זוֹ</b>. באופן זה.
<b>הֵנָּה</b>. כאן, בעולם הזה ('הנה' במשמעות 'כאן' בהשפעת השפה הערבית).
<b>כִּי אֵין מַעֲשֶׂה וְחֶשְׁבּוֹן וְדַעַת וְחָכְמָה בִּשְׁאוֹל</b>. "כל אשר תמצא ידך לעשות בכֹחך עשה, כי אין מעשה וחשבון ודעת וחכמה בשאול אשר אתה הולך שמה". זמן עשיית המצוות הוא בעולם הזה, כי אין מעשים וזכויות אחר המוות.
<b>וּשְׁגִיתֶם</b>. השתקעתם.
<b>שֶׁיִּכְלוּ יְמֵיכֶם</b>. יחלפו שנותיכם.
<h3> ב</h3>
<b>כְּדֵי שֶׁיָּנוּחוּ מִמַּלְכוּת הָרִשְׁעָה שֶׁאֵינָהּ מַנַּחַת לָהֶם וכו'</b>. שכבר לא יציק להם שלטון שאינו מאפשר קיום המצוות (הלכות מלכים יב,ד).
<b>וְלֹא יְלַמְּדוּ עוֹד אִישׁ אֶת רֵעֵהוּ</b>. "ואיש את אחיו לאמר דעו את ה', כי כולם ידעו אותי למקטנם ועד גדולם, נאם ה', כי אסלח לעונם ולחטאתם לא אזכֹר עוד".
<b>שֶׁאוֹתוֹ הַמֶּלֶךְ שֶׁיַּעֲמֹד מִזֶּרַע דָּוִד</b>. המשיח (ראה הלכות מלכים יא,ד).
<b>קָרוֹב מִמֹּשֶׁה רַבֵּנוּ</b>. דרגת נבואתו תהיה קרובה לזו של משה רבנו.
<b>נָכוֹן יִהְיֶה הַר בֵּית יי בְּרֹאשׁ הֶהָרִים</b>. ובהמשך נאמר: "ונהרו אליו כל הגוים".
<b>אֲבָל יְמוֹת הַמָּשִׁיחַ הוּא הָעוֹלָם הַזֶּה וכו'</b>. ביאת המשיח היא גאולה שבעולם הזה, ואין קשר בין זמן זה לעניין העולם הבא, שהוא שכר המצוות.
<b>אֵין בֵּין הָעוֹלָם הַזֶּה לִימוֹת הַמָּשִׁיחַ אֶלָּא שִׁעְבּוּד מַלְכֻיּוֹת בִּלְבַד</b>. ראה הלכות מלכים יב,א-ב.
<h2>פרק י</h2>
<h3> א</h3>
<b>כְּדֵי שֶׁאֲקַבֵּל הַבְּרָכוֹת הַכְּתוּבוֹת בַּתּוֹרָה</b>. שהן בעסקי העולם הזה (כדלעיל פרק ט).
<h3> ב</h3>
<b>לֹא מִפְּנֵי דָּבָר בָּעוֹלָם</b>. תועלת היוצאת מכך.
<b>וְסוֹף הַטּוֹבָה לָבאֹ בִּכְלָל</b>. השכר אכן עתיד לבוא בעקבותיה, אך איננו מטרת העבודה.
<b>וְאָהַבְתָּ אֵת יי אֱלֹהֶיךָ</b>. שהיא מצווה לכל אחד מישראל (ראה הלכות יסודי התורה ב,א-ב).
<h3> ג</h3>
<b>קְשׁוּרָה בְּאַהֲבַת יי</b>. שאינה יכולה להיפרד ממנה.
<b>שׁוֹגֶה בָּהּ תָּמִיד</b>. שקוע בה כל הזמן.
<b>כְּאֵלּוּ חוֹלֵי הָאַהֲבָה וכו'</b>. כאותם האנשים הסובלים ממחלה זו, שאינם יכולים לחדול מלחשוב על מושא אהבתם.
<b>בְּכָל לְבָבְךָ וּבְכָל נַפְשְׁךָ</b>. שהאהבה הזו נוגעת לכל חייו של האדם.
<b>וְכָל שִׁיר הַשִּׁירִים</b>. שכלולים בו שירים של זוג אוהבים.
<b>מָשָׁל הוּא לְעִנְיָן זֶה</b>. של אהבת האדם לבורא.
<h3> ד</h3>
<b>בְּמִצְוֹתָיו חָפֵץ מְאֹד</b>. ותחילת הפסוק "הללויה, אשרי איש ירא את ה'".
<b>בְּמִצְוֹתָיו וְלֹא בִּשְׂכַר מִצְווֹתָיו</b>. שאינו חפץ בגמול אלא במצוות עצמן.
<b>בְּיִחוּד</b>. ביחידות, ולא היו מפרסמים זאת לרבים כדי שלא יטעו לומר שאין שכר למצוות בעולם הבא (ראה פה"מ אבות א,ג).
<h3> ה</h3>
<b>שֶׁלֹּא לִשְׁמָהּ</b>. שלא לשם מטרתה האמתית, אלא לשם עניין צדדי.
<b>שֶׁמִּתּוֹךְ שֶׁלֹּא לִשְׁמָהּ בָּא לִשְׁמָהּ</b>. יתחיל לעסוק בתורה לשם שכר, ולאחר זמן יגיע לידי עיסוק לשמה (וראה גם הלכות תלמוד תורה ג,ה).
<b>אֶלָּא לַעֲבֹד מִיִּרְאָה וּכְדֵי לְקַבֵּל שָׂכָר</b>. כדי לעודדם להתחיל בלימוד ובמצוות.
<b>מְגַלִּין לָהֶן רָז זֶה</b>. של עבודה מאהבה.
<h3> ו</h3>
<b>שֶׁאֵין אַהֲבַת הַקָּדוֹשׁ בָּרוּךְ הוּא נִקְשֶׁרֶת בְּלִבּוֹ שֶׁל אָדָם עַד שֶׁיִּשְׁגֶּה בָּהּ תָּמִיד וכו'</b>. לא ייתכן כי אדם יגיע לאהבת ה' באופן שתמיד יהגה בה ולא יעסוק בשום דבר מלבדה, אלא דרך 'הדעה שידעהו'.
<b>אֶלָּא בַּדֵּעָה שֶׁיֵּדָעֵהוּ</b>. שמתוך ידיעתו והתבוננות בה יבוא לידי אהבתו.
<b>וְעַל פִּי הַדֵּעָה עַל פִּי הָאַהֲבָה</b>. כפי מידת הידיעה כך מידת האהבה.
<b>לְיַחֵד עַצְמוֹ</b>. להתפנות לעסוק בכך.
<b>כְּמוֹ שֶׁבֵּאַרְנוּ בְּהִלְכוֹת יְסוֹדֵי הַתּוֹרָה</b>. ב,א-ב, ד,יב.
