<h1>ביאור שטיינזלץ על משנה תורה, הלכות חובל ומזיק</h1>
<h2>פרק א</h2>
<h3> א</h3>
<b>הַחוֹבֵל בַּחֲבֵרוֹ</b>. עשה חבלה בגופו (לאיסור חבלה ראה לקמן ה,א).
<b>חַיָּב לְשַׁלֵּם לוֹ חֲמִשָּׁה דְּבָרִים</b>. התשלום מתייחס לכמה מרכיבים אפשריים בחבלה, ויכול החובל להתחייב רק בחלק מחמישה אלו (כדלקמן ב,א).
<b>נֶזֶק</b>. תשלום על הפגיעה הקבועה בגוף הנחבל.
<b>וְצַעַר</b>. פיצוי על כאב.
<b>וְשֶׁבֶת</b>. תשלום על אבדן ימי עבודה.
<b>וּבֹשֶׁת</b>. תשלום על שביישו.
<b>מִשְׁתַּלְּמִים מִן הַיָּפֶה שֶׁבִּנְכָסָיו</b>. כשגובים מן הקרקע, גובים מהמשובח ביותר (אבל אם יש למזיק מיטלטלים גובים מהם מכל סוג שיהיה — ראה הלכות נזקי ממון ח,י, לקמן ז,טז).
<b>כְּדִין כָּל הַמַּזִּיקִין</b>. ראה הלכות נזקי ממון א,ב.
<h3> ב</h3>
<b>נֶזֶק כֵּיצַד</b>. כיצד אומדים את הנזק.
<b>כַּמָּה הָיָה יָפֶה וְכַמָּה הוּא יָפֶה עַתָּה</b>. כמה היה שווה עבד כזה לפני הקטיעה וכמה הוא שווה כעת.
<b>שֶׁנֶּאֱמַר עַיִן תַּחַת עַיִן</b>. הכתוב ממשיך: “שן תחת שן יד תחת יד רגל תחת רגל כויה תחת כויה פצע תחת פצע חבורה תחת חבורה“ (שמות כא,כד-כה), ונלמד ממנו שעל החובל לשלם את דמי מה שהזיק, כמבואר בסמוך.
<b>מִפִּי הַשְּׁמוּעָה</b>. מסורת חכמים בביאור המקראות.
<b>לְשַׁלֵּם מָמוֹן הוּא</b>. ולא לחבול בו כפי שחבל בחברו.
<h3> ג</h3>
<b>אֶלָּא שֶׁהוּא רָאוּי לְחַסְּרוֹ אֵבֶר וכו‘</b>. היה ראוי שיינתן בו מום כאשר נתן בחברו, והתשלום הוא תחליף לכך.
<h3> ד</h3>
<b>שֶׁלֹּא תָּחוּס בַּתַּשְׁלוּמִין</b>. ואין פירוש הפסוק שלא תחוס מלחסר לו איבר או מלחבול בו כמו שעשה לחברו.
<h3> ה</h3>
<b>וּמִנַּיִן וכו‘</b>. אף שכבר למדנו מדרשה אחרת שמשלמים ממון על חבלות (לעיל ה“ג), היה ניתן לחשוב שהדבר נתון לבחירה בין תשלום ממון לחבלה ממשית, ולכן הובאה דרשה זו (ראה לח“מ, מער“ק).
<b>וְכִי יַכֶּה אִישׁ אֶת רֵעֵהוּ בְּאֶבֶן וכו‘</b>. וכשם שבמכה זו הגורמת לחבורה נאמר שמשלם עליה ממון בלבד, כך בכתוב “חבורה תחת חבורה“ הכוונה לתשלום ממון.
<h3> ו</h3>
<b>אַף עַל פִּי שֶׁהַדְּבָרִים הָאֵלּוּ נִרְאִין מֵעִנְיַן תּוֹרָה שֶׁבִּכְתָב כֻּלָּן מְפֹרָשִׁין הֵן מִפִּי מֹשֶׁה מֵהַר סִינַי וכו‘</b>. הדין שאדם שחבל בחברו משלם לו ממון ולא חובלים בו, יכול להילמד אמנם ממשמעות הפסוקים עצמם כמבואר לעיל, ויחד עם זאת הוא גם נאמר למשה בסיני באופן מפורש והועבר במסורת לחכמים, וכך גם נהגו בפועל בבתי הדין מימות משה ועד היום.
<h3> ז</h3>
<b>וּמִנַּיִן שֶׁמַּזִּיק חֲבֵרוֹ חַיָּב בְּצַעַר בִּפְנֵי עַצְמוֹ</b>. כתשלום נפרד מתשלום הנזק.
<b>שֶׁהֲרֵי נֶאֱמַר בָּאוֹנֵס תַּחַת אֲשֶׁר עִנָּהּ</b>. ומכתוב זה למדו שמלבד תשלומים אחרים שחייב האונס לשלם לנערה, הוא משלם גם על הצער שגרם לה כשנבעלה שלא ברצונה (ראה הלכות נערה בתולה ב,א).
<h3> ח</h3>
<b>שֶׁנֶּאֱמַר וכו‘</b>. לגבי המכה את חברו ונפל למשכב.
<h3> ט</h3>
<b>וְקַצֹּתָה אֶת כַּפָּהּ בִּכְלַל דִּין זֶה קְנַס הַמְבַיֵּשׁ</b>. אף שמכתוב זה למדו שניתן לפגוע בחובל כאשר יש חשש לפגיעה בנפש (ראה הלכות רוצח א,ז-ח), למדו ממנו גם חיוב תשלום ממון במקרה של בושת (ראה אבן האזל).
<h3> י</h3>
<b>אֵינוֹ חַיָּב עַל הַבֹּשֶׁת עַד שֶׁיִּהְיֶה מִתְכַּוֵּן</b>. שיתכוון לעשות את המעשה שגרם לבושת, שלא כשאר התשלומים שעליהם חייב גם כשלא התכוון לעשות את המעשה (ראה לקמן הי“ב).
<h3> יא</h3>
<b>אָדָם מוּעָד לְעוֹלָם</b>. האדם מותרה באופן תמידי מלהזיק.
<b>בֵּין שׁוֹגֵג בֵּין מֵזִיד וכו‘</b>. וזהו לעניין תשלום הנזק שאותו חייב לשלם בכל מקרה שמזיק. אך לגבי שאר ארבעת התשלומים יש הבדל: שאם הזיק שלא בכוונה — פטור מן הבושת וחייב בצער בריפוי ובשבת, ואם היה אנוס — פטור מכל ארבעת התשלומים וחייב רק בתשלום הנזק (ראה לקמן הל‘ יב, טו; וראה לקמן הט“ז שכלל זה נוהג ברשות הניזק אבל בשאר רשויות הדין שונה).
<b>הִזִּיק מָמוֹן חֲבֵרוֹ</b>. ראה לקמן ו,א.
<b>מְשַׁלֵּם מִן הַיָּפֶה שֶׁבִּנְכָסָיו</b>. כדלעיל ה“א.
<b>בִּשְׁנַיִם שֶׁיָּשְׁנוּ כְּאֶחָד</b>. שהלכו לישון באותו הזמן.
<b>זֶה שֶׁבָּא בָּאַחֲרוֹנָה הוּא הַמּוּעָד</b>. הוא זה שפשע בכך שבא לאחר שהראשון היה כבר ישן, ולכן הישן שהזיקו פטור.
<b>וְכֵן אִם הִנִּיחַ כְּלִי בְּצַד הַיָּשֵׁן וּשְׁבָרוֹ הַיָּשֵׁן פָּטוּר</b>. הישן פטור מלשלם על שבירת הכלי.
<h3> יב</h3>
<b>מִי שֶׁנָּפַל מִן הַגַּג בְּרוּחַ מְצוּיָה וְהִזִּיק חַיָּב בְּאַרְבָּעָה דְּבָרִים</b>. מכיוון שהיה לו להיזהר מרוח מצויה, אינו נחשב כאנוס אלא כשוגג וחייב בארבעת התשלומים.
<b>וּפָטוּר מִן הַבֹּשֶׁת</b>. משום שלא התכוון למעשה שגרם את הבושה.
<b>נָפַל בְּרוּחַ שֶׁאֵינָהּ מְצוּיָה חַיָּב בְּנֶזֶק בִּלְבַד וּפָטוּר מֵאַרְבָּעָה דְּבָרִים</b>. משום שהוא אנוס חייב רק בתשלום נזק ופטור משאר התשלומים.
<b>וְאִם נִתְהַפֵּךְ</b>. תוך כדי נפילה התהפך מתוך כוונה ליפול על חברו, כדי שלא ייחבט בקרקע, ולא מתוך כוונה לביישו.
<h3> יג</h3>
<b>וּמְשַׁלְּשִׁין בֵּינֵיהֶם</b>. מחלקים את התשלום ביניהם.
<h3> יד</h3>
<b>וּבִיֵּשׁ אֶת הַגָּדוֹל</b>. ללא כוונה.
<b>נוֹתֵן לַגָּדוֹל דְּמֵי בָּשְׁתּוֹ שֶׁל קָטָן</b>. מכיוון שבושת תלויה בכוונה, משלם לפי בושתו של זה שאותו התכוון לבייש (שאינו דומה המבייש את הקטן או את העבד למבייש את הגדול או את בן החורין כדלקמן ג,ד).
<h3> טו</h3>
<b>בֵּין שֶׁלֹּא הִכִּיר בָּהּ מֵעוֹלָם</b>. לא היה מודע לכך שהיא נמצאת בחיקו.
<b>וְנָפְלָה</b>. שלא מדעתו.
<b>חַיָּב בְּנֶזֶק בִּלְבַד וּפָטוּר מֵאַרְבָּעָה דְּבָרִים</b>. שנחשב כאנוס שחייב רק בנזק (כדלעיל הי“ב).
<b>נִתְכַּוֵּן לִזְרֹק שְׁתַּיִם וכו‘</b>. התכוון לזרוק את האבן למרחק של שתי אמות, אך בניגוד לכוונתו זרק למרחק גדול יותר והזיקה, וגם במקרה זה נחשב כאנוס.
<h3> טז</h3>
<b>וְהִזִּיקוֹ בַּעַל הַבַּיִת</b>. בכוונה.
<b>אֲבָל אִם הֻזַּק זֶה שֶׁנִּכְנַס בְּבַעַל הַבַּיִת</b>. שהזיקו בעל הבית שלא בכוונה.
<b>הֲרֵי בַּעַל הַבַּיִת פָּטוּר</b>. שאין חיוב על היזק שלא בכוונה ברשות המזיק.
<b>וְאִם הֻזַּק בּוֹ בַּעַל הַבַּיִת חַיָּב מִפְּנֵי שֶׁנִּכְנַס שֶׁלֹּא בִּרְשׁוּת</b>. שאדם המזיק בתוך רשותו של הניזק חייב אף בשוגג או באונס.
<b>הָיוּ שְׁנֵיהֶם בִּרְשׁוּת</b>. כגון שנתן בעל הבית רשות למזיק להיכנס, או שהיו ברשות הרבים שיש לשניהם רשות להלך בה.
<b>אוֹ שְׁנֵיהֶם שֶׁלֹּא בִּרְשׁוּת</b>. כגון שנכנסו לחצר של אדם אחר שלא ברשותו.
<b>וְהֻזְּקוּ שְׁנֵיהֶם זֶה בָּזֶה שְׁנֵיהֶם פְּטוּרִים</b>. שהחיוב על נזק שלא בכוונה הוא רק אם נכנס לרשות הניזק שלא ברשותו (והשווה לקמן ו,א-ג).
<h3> יז</h3>
<b>וּפָרַח</b>. ניתז.
<b>אוֹ שֶׁבִּקֵּעַ בִּרְשׁוּת הַיָּחִיד</b>. אפילו אם היא שלו.
<b>אוֹ הַנִּכְנָס לַחֲנוּתוֹ שֶׁל נַגָּר בֵּין בִּרְשׁוּת בֵּין שֶׁלֹּא בִּרְשׁוּת חַיָּב</b>. מכיוון שהדרך להיכנס לחנות אף ללא רשות, היה על הנגר להיזהר מלהזיק.
<b>בְּכָל אֵלּוּ חַיָּב בְּאַרְבָּעָה דְּבָרִים</b>. שנחשב פושע במקרים אלו.
<b>וּפָטוּר מִן הַבֹּשֶׁת</b>. שהרי לא התכוון להזיק (כדלעיל ה“י).
<h3> יח</h3>
<b>כְּשֵׁם שֶׁאוֹמְדִין לְמִיתָה</b>. על מנת לחייב אדם ברצח אומדים את החפץ שבו היכה ואת מקום ההכאה ואת כוחו של ההורג וכוחו של הנהרג, ואינו חייב עד שיהיה בכל אלו כדי להמית (לאומדנים השונים ראה הלכות רוצח פרק ג).
<b>בִּצְרוֹר קָטָן</b>. כמה אבנים קטנות.
<b>וְחָבַל בּוֹ חֵבֶל</b>. עשה בו חבלה.
<b>רָקַק</b>. ירק.
<b>בְּגוּפוֹ שֶׁל חֲבֵרוֹ</b>. אבל אם ירק על בגדיו פטור (ראה לקמן ג,ה).
<b>וְאָמַר הַחוֹבֵל לֹא הָיָה בּוֹ כְּדֵי לְהַזִּיק וּכְמוֹ אָנוּס אֲנִי</b>. שלא העליתי על דעתי שמחפץ כזה ייגרם נזק.
<b>יִשָּׁבַע הַנֶּחְבָּל וְיִטֹּל כְּמוֹ שֶׁיִּתְבָּאֵר</b>. לקמן ה,ד. שבמקרה שאין ספק לגבי עצם האירוע אלא ספק בפרטי האירוע הנחבל נשבע ונוטל, בניגוד לכלל הרגיל שהמוציא מחברו עליו הראיה.
<h3> יט</h3>
<b>הַבַּרְזֶל אֵין לוֹ אֹמֶד</b>. אין צורך לאמוד אותו, והחובל באמצעותו חייב בכל מקרה.
<b>וְקִבְּלָהּ</b>. פגעה בראשו.
<b>שֶׁנֶּאֱמַר וּמָצָא אֶת רֵעֵהוּ</b>. פסוק זה נאמר לגבי החוטב עצים שהרג בשגגה שבמקרה זה אינו גולה, משום שהנרצח גרם זאת לעצמו על ידי הוצאת ראשו (ראה הלכות רוצח ו,ט), והוא הדין לחובל שבמקרה זה פטור מן התשלומים.
<h2>פרק ב</h2>
<h3> א</h3>
<b>חֵבֶל</b>. חבלה.
<h3> ב</h3>
<b>שֶׁסִּמֵּא</b>. עיוור.
<b>וְצָבְתָה וְסוֹפָהּ לַחֲזֹר</b>. התנפחה ועתידה לשוב למצבה הקודם.
<b>וּמָרְדָה וְסוֹפָהּ לִחְיוֹת</b>. חלתה ועתידה להתרפא.
<b>מְשַׁלֵּם אַרְבָּעָה</b>. שחיוב תשלום נזק הוא דווקא בחבלה שאינה חוזרת.
<b>מְשַׁלֵּם שְׁלֹשָׁה</b>. אינו משלם נזק, שהרי סוף הנפיחות להתרפא, ושבת אינו משלם, משום שאינו מנוע מלעשות מלאכה.
<b>הִכָּהוּ</b>. חבלה החוזרת.
<b>בְּמָקוֹם שֶׁאֵינוֹ נִרְאֶה</b>. שהדרך לכסותו בבגדים, ואין כאן בושת.
<b>הִכָּהוּ בְּמִטְפַּחַת שֶׁבְּיָדוֹ אוֹ בִּשְׁטָר</b>. ואין בהכאה זו צער אלא רק בושה.
<h3> ג</h3>
<b>כְּוָאוֹ</b>. עשה בו כווייה.
<b>בְּשַׁפּוּד אוֹ בְּמַסְמֵר</b>. לוהטים.
<b>בְּמָקוֹם שֶׁאֵינוֹ עוֹשֶׂה חַבּוּרָה</b>. ואין כאן נזק קבוע ולא הוצאות ריפוי.
<b>וְלֹא מְעַכֵּב מְלָאכָה</b>. ואין כאן שבת.
<b>סָכוֹ סַם וְשִׁנָּה מַרְאֵה עוֹרוֹ</b>. סך את עורו במשחה וכתוצאה מכך נוצר בו כתם.
<b>אֲסָרוֹ בְּחֶדֶר</b>. ולא היה יכול לעסוק במלאכתו.
<h3> ד</h3>
<b>נוֹתֵן לוֹ דְּמֵי בָּשְׁתּוֹ בִּלְבַד</b>. שבושה היא להיות מגולח.
<b>מִפְּנֵי שֶׁסּוֹפוֹ לַחֲזֹר</b>. ולכן אינו משלם את שאר התשלומים.
<b>גִּלְּחוֹ בְּסַם</b>. הסיר את שערו על ידי חומר חריף.
<b>שֶׁכָּוָהוּ</b>. עשה בו כוויה.
<b>בְּנֶזֶק</b>. על נטילת השער (מאירי בבא קמא פה,ב).
<b>וְצַעַר</b>. על הכאב הנגרם לו מחמת הסם או הכווייה.
<b>וְרִפּוּי</b>. של הראש.
<b>דַּלַּת רֹאשׁוֹ</b>. קווצות שערו.
<b>וְנִמְצָא בָּטֵל מִמְּלָאכָה זוֹ</b>. דווקא אם זו הייתה מלאכתו קודם לכן, אבל אם לא הייתה זו מלאכתו הרי שמים את השבת באופן הרגיל (כדלקמן הי“א, מער“ק).
<h3> ה</h3>
<b>אֲפִלּוּ הִפִּיל שִׁנּוֹ</b>. ולשן עצמה אין רפואה.
<b>בְּשַׂר הַשִּׁנַּיִם צָרִיךְ רְפוּאָה</b>. ובשל הצורך בריפוי החניכיים משלם דמי ריפוי ושבת.
<h3> ו</h3>
<b>אֲפִלּוּ חִסְּרוֹ כַּשְּׂעָרָה מֵעוֹר בְּשָׂרוֹ</b>. אף שאין זה חסרון איבר.
<b>שֶׁהָעוֹר אֵינוֹ חוֹזֵר</b>. להיות כפי שהיה, והצלקת מחסרת ממון משומת עבד הנמכר בשוק, ויש כאן נזק.
<b>וְקָרַע הָעוֹר וְהוֹצִיא מִמֶּנּוּ דָּם</b>. שקרע כזה אינו חוזר ומתאחה בלא להשאיר סימן.
<h3> ז</h3>
<b>הֲרֵי זֶה פָּטוּר מִדִּינֵי אָדָם</b>. שהפחד והבהלה נתונים בשליטתו של הניזק, ולכן נחשב כאילו הוא הזיק את עצמו (ראה בבלי בבא קמא צא,א).
<b>וְחַיָּב בְּדִינֵי שָׁמַיִם</b>. שאף שאין בית דין יכולים לחייבו מכל מקום מבחינה מוסרית הוא אחראי לנעשה וראוי שישלם (ראה הלכות נזקי ממון ב,יט ובפסקים ושיטות שם).
<b>וְתָקַע בְּאָזְנוֹ</b>. צעק לתוך אוזנו.
<b>אֲחָזוֹ וְתָקַע בְּאָזְנוֹ וְחֵרְשׁוֹ אוֹ שֶׁנָּגַע בּוֹ וּדְחָפוֹ וכו‘</b>. שבמקרים אלו לא אפשר לניזק לברוח ולהתחמק מן הבהלה (יד“פ ע“פ ירושלמי כלאים ח,ב).
<h3> ח</h3>
<b>שֶׁהֲרֵי אֵין אָנוּ מַכִּירִין הַדָּבָר שֶׁמָּא יַעֲרִים</b>. לא ניתן לדעת באופן מידי אם אכן התחרש או התעוור, ויכול לרמות בדבר.
<h3> ט</h3>
<b>כַּמָּה הוּא הַצַּעַר</b>. כיצד אומדים את הצער.
<b>יֵשׁ אָדָם שֶׁהוּא רַךְ וְעָנֹג בְּיוֹתֵר וּבַעַל מָמוֹן וכו‘</b>. לפי הרגישות של הניזק ועושרו, מעריכים כמה ממון היה מוכן לקבל כדי לספוג צער זה (משנה בבא קמא ח,א).
<b>לֹא הָיָה מִצְטַעֵר מְעַט</b>. לא היה מוכן להצטער אפילו מעט.
<h3> י</h3>
<b>כֵּיצַד מְשַׁעֲרִין הַצַּעַר בְּמָקוֹם שֶׁחִסְּרוֹ אֵבֶר</b>. וכבר שילם לו תשלום נזק עבור חסרון האיבר.
<b>אוֹ לִקְטֹעַ אוֹתוֹ בְּסַם</b>. שמשיר את האיבר ללא כאב.
<b>וְאוֹמְדִין כַּמָּה יֵשׁ בֵּין זֶה לָזֶה</b>. מהו ההפרש בין הקטיעה בסיף לקטיעה בסם.
<h3> יא</h3>
<b>הַשֶּׁבֶת</b>. ביטול המלאכה הנגרם מהחבלה.
<b>כְּפוֹעֵל בָּטֵל שֶׁל אוֹתָהּ מְלָאכָה שֶׁבָּטַל מִמֶּנָּה</b>. באיזה תשלום היה מסתפק בכדי שלא לעסוק במלאכתו אלא להתבטל.
<b>וְשֶׁבֶת רוֹאִין אוֹתוֹ כְּאִלּוּ הוּא שׁוֹמֵר קִשּׁוּאִים</b>. שלכך הוא ראוי לאחר הנזק שעשה לו, ולכן כעת זו המלאכה שהוא נחשב מושבת ממנה.
<b>שׁוֹמֵר קִשּׁוּאִים</b>. שתפקידו להלך ליד הקישואים.
<b>שׁוֹמֵר עַל הַפֶּתַח</b>. אדם שמשגיח על פתחי בתים וחצרות ואינו צריך לזוז.
<b>סִמֵּא אֶת עֵינוֹ</b>. עיוור אותו.
<b>מַטְחִינוֹ בָּרֵחַיִם</b>. טוחן בריחיים.
<h3> יב</h3>
<b>נוֹתֵן לוֹ דְּמֵי כֻּלּוֹ שֶׁהֲרֵי אֵינוֹ רָאוּי לִמְלָאכָה כְּלָל</b>. ומשום שהוא מושבת מעשיית מלאכה באופן מוחלט, שמים אותו כעבד הנמכר בשוק, כמה היה שווה לפני שהתחרש, ונותן לו את כל הסכום הזה, וזהו תשלום הנזק והשבת ביחד (מאירי בבא קמא פה,ב; ומלבד זאת משלם דמי צער ובושת, ונחלקו הראשונים אם משלם דמי ריפוי — ראה רש“י ותוספות שם).
<h3> יג</h3>
<b>נוֹתֵן לוֹ דְּמֵי כֻּלּוֹ</b>. ואינו נותן לו דמי אומדן של כל חבלה בנפרד שהוא גבוה יותר מאומדן דמי כולו.
<b>אֵין גּוֹבִין מִמֶּנּוּ אֶלָּא דְּמֵי כֻּלּוֹ בִּלְבַד</b>. משום שיש כאן ספק נוקטים בכלל שלפיו ‘המוציא מחברו עליו הראיה‘, שאם רוצה הניזק להוציא את הכסף מיד המזיק, חובת הראיה לצדקתו מוטלת עליו.
<b>וְאִם תָּפַשׂ הַנִּזָּק נֶזֶק כָּל אֵבֶר וְאֵבֶר וּדְמֵי כֻּלּוֹ</b>. את האומדן הנפרד של כל שלוש החבלות הראשונות יחד עם אומדן דמי כולו לאחר גרעון דמי שלוש החבלות הראשונות. וסכום אומדנים אלו גבוה מאומדן דמי כולו בבת אחת (מ“מ).
<b>אֵין מוֹצִיאִין מִיָּדוֹ</b>. אף שמעיקר הדין המזיק פטור, אם כבר תפס הניזק אין מוציאים מידו. שכעת הוא מחזיק בממון, ועל המזיק הטוען לצדקתו להביא ראיה כדי להוציא ממנו.
<h3> יד</h3>
<b>יִחְיֶה</b>. יתרפא.
<b>וְכַמָּה הוּא צָרִיךְ</b>. בכל יום לצרכי רפואתו.
<b>לִתֵּן דְּבַר יוֹם בְּיוֹמוֹ</b>. לשלם בכל יום לפי אומדן של אותו יום.
<b>וְדָבָר זֶה תַּקָּנָה הוּא לַמַּזִּיק</b>. שלא יצטרך לטרוח באומדן ובנתינת צרכי הריפוי בכל יום ויום.
<h3> טו</h3>
<b>אֵינוֹ מוֹסִיף לוֹ כְּלוּם</b>. למרות שבפועל שבת ממלאכה או שארך הריפוי יותר זמן מהמשוער.
<h3> טז</h3>
<b>שֶׁזּוֹ תַּקָּנָה הִיא לוֹ</b>. ולכן רשאי לוותר על כך.
<h3> יז</h3>
<b>פְּסֹק עִמִּי וְתֵן עַל יָדִי</b>. תן לידי את הסכום שהוקצב לצורך הריפוי.
<b>וְאַחֲזִיק אֲנִי עַצְמִי בַּמַּזִּיקִין</b>. אעשה לעצמי שם של אדם המוחזק להזיק.
<h3> יח</h3>
<b>אֲנִי אֲרַפֵּא אוֹתְךָ</b>. אפילו אם הוא רופא, משום שיכול הנחבל לטעון שאין לו נחת רוח להירפא ממי שחבל בו (ראה בבלי בבא קמא פה,א ורא“ש שם ח,א).
<b>יֵשׁ לִי רוֹפֵא שֶׁמְּרַפֵּא בְּחִנָּם אֵין שׁוֹמְעִין לוֹ</b>. משום שיכול הנחבל לטעון שרופא שאינו מקבל שכר אינו מדקדק בעבודתו כמי שמקבל שכר (בבלי שם).
<h3> יט</h3>
<b>וְעָלוּ בּוֹ צְמָחִים</b>. נוצרו במכה או מסביב לה מוגלה או גידולים אחרים.
<b>אוֹ נִסְתְּרָה הַמַּכָּה אַחַר שֶׁחָיָת</b>. חזרה ונפתחה אחרי שהחלימה.
<b>חַיָּב לְרַפֹּאתוֹ וְלִתֵּן לוֹ דְּמֵי שִׁבְתּוֹ</b>. שכל זה הוא תוצאה של הנזק שגרם.
<b>עָלוּ צְמָחִין שֶׁלֹּא מֵחֲמַת הַמַּכָּה חַיָּב לְרַפֹּאתוֹ</b>. מדברי הגמרא והראשונים (בבלי בבא קמא פה,א) עולה שבצמחים שלא מחמת המכה פטור אף מהריפוי, והמפרשים התלבטו ביישוב דברי הרמב“ם. יש שתיקנו את הגרסה (מ“מ, מער“ק, ר“י קאפח), ויש שכתבו תירוצים שונים (כס“מ, מרכה“מ, יד“פ).
<b>עָבַר עַל דִּבְרֵי רוֹפֵא</b>. הוראות הרופא.
<b>וְהִכְבִּיד</b>. החמיר.
<b>אֵינוֹ חַיָּב לְרַפֹּאתוֹ</b>. משום שפשיעתו של הנחבל גרמה להכבדת החולי.
<h3> כ</h3>
<b>וְאֵין קוֹבְעִין לוֹ זְמַן כְּלָל</b>. בניגוד להלוואה, שבה נותנים ללווה שלושים יום למצוא כסף להחזר ההלוואה (ראה הלכות מלווה ולווה כב,א).
<h2>פרק ג</h2>
<h3> א</h3>
<b>הַקַּל</b>. אדם פחוּת.
<h3> ב</h3>
<b>וְהָפְכָה שׁוּלָיו עַל פָּנָיו</b>. הרימה את החלק התחתון של בגדו.
<b>וְאֵינוֹ דּוֹמֶה מְבַיֵּשׁ אֶת זֶה שֶׁנַּעֲשָׂה עָרֹם לַמְבַיֵּשׁ אֶת שֶׁאֵינוֹ עָרֹם</b>. תשלום הבושת במקרים אלו קטן יותר מהמפשיט אדם לבוש לגמרי, משום שלא היה לבוש באופן מלא קודם שביישו.
<h3> ג</h3>
<b>הַמְבַיֵּשׁ אֶת הַיָּשֵׁן חַיָּב בְּבֹשֶׁת</b>. שהרי עתיד להתבייש כשיתעורר.
<b>וְאִם מֵת מִתּוֹךְ שְׁנָתוֹ... אֵין גּוֹבִין בֹּשֶׁת זוֹ מִן הַמְבַיֵּשׁ</b>. תשלום זה מוטל בספק, אם פטור מפני שלא ביישו בפועל או חייב מפני הבושת של בני משפחתו (ראה בבלי בבא קמא פו,ב), ולכן אין מוציאים ממון מספק.
<b>וְאִם תָּפְשׂוּ הַיּוֹרְשִׁין אֵין מוֹצִיאִין מִיָּדָן</b>. ככל ספק ממוני (ראה לעיל ב,יג, הלכות נזקי ממון א,יא).
<h3> ד</h3>
<b>הַמְבַיֵּשׁ אֶת הַשּׁוֹטֶה פָּטוּר</b>. משום שבושת לא שייכת בו כלל.
<b>וְהַמְבַיֵּשׁ אֶת הַחֵרֵשׁ חַיָּב</b>. אף שאינו מוגדר כבן דעת לעניינים רבים, מכל מקום אם מביישים אותו הוא נפגע מכך.
<b>וּמִכָּל מָקוֹם אֵינוֹ דּוֹמֶה הַמְבַיֵּשׁ אֶת הַקָּטָן וכו‘</b>. שבושתם של מתביישים אלו קטנה יותר.
<h3> ה</h3>
<b>בִּדְבָרִים</b>. בדיבור.
<b>אוֹ שֶׁרָקַק עַל בְּגָדָיו פָּטוּר</b>. מכיוון שלא נגע הרוק בגופו, ואין חייבים על הבושת עד שיעשה מעשה בגופו של המתבייש (ראה רא“ש בבא קמא ח,טו).
<b>וְיֵשׁ לְבֵית דִּין לִגְדֹּר בַּדָּבָר בְּכָל מָקוֹם וּבְכָל זְמַן כְּמוֹ שֶׁיִּרְאוּ</b>. ראוי לבית דין לקבוע עונש לעושה דברים אלו כדי למנוע תופעות כאלו.
<b>וְאִם בִּיֵּשׁ תַּלְמִיד חֲכָמִים חַיָּב לְשַׁלֵּם</b>. כמבואר בסמוך.
<b>שֶׁכָּל הַמְבַיֵּשׁ תַּלְמִיד חֲכָמִים וכו‘</b>. ועוון גדול הוא לבזות את החכמים ומי שעושה זאת אין לו חלק לעולם הבא, ובנוסף לקנס האמור כאן הרי הוא חייב נידוי (ראה הלכות תלמוד תורה ו,יא-יב).
<b>מִשְׁקַל חֲמִשָּׁה וּשְׁלֹשִׁים דִּינָר מִן הַזָּהָב</b>. שהוא ליטרא זהב (לקמן ה“ו).
<b>סְלָעִים</b>. הסלע שווה ארבעה דינרים (ראה לקמן ה“י).
<b>בֵּין בָּאָרֶץ בֵּין בְּחוּצָה לָאָרֶץ</b>. אף על פי שאין רשות לדייני חוץ לארץ (שאינם סמוכים) לגבות קנסות, ואף לא את הקנסות שקנסו חכמים (ראה הלכות סנהדרין ה,ח-ט), את הקנס על המבייש תלמיד חכם גובים בכל  מקום.
<h3> ו</h3>
<b>וְכָךְ נָאֶה לָהֶם</b>. שהדרך הראויה לתלמיד חכם היא למחול למבזה אותו (ראה הלכות דעות ה,יג, הלכות תלמוד תורה ז,יג).
<b>אֲבָל הַדַּיָּנִים הָיוּ אוֹמְרִין לַמְבַיֵּשׁ חַיָּב אַתָּה לִתֵּן לוֹ לִיטְרָא זָהָב</b>. משום שכך חייב לשלם על פי דין, ואף שייתכן שהתלמיד חכם ימחל על כך.
<h3> ז</h3>
<b>שְׁאָר הָעָם</b>. מי שאינו תלמיד חכם.
<b>הַמַּלְבִּין פְּנֵי אָדָם</b>. שמחמת הבושה פני חברו מחווירים.
<h3> ח</h3>
<b>וְכֻלָּן קְנָסוֹת הֵן</b>. שהרי אינם נאמדים לפי תוצאות המעשה.
<b>וְאוֹתוֹ הַמָּמוֹן הַקָּצוּב הוּא דְּמֵי הַצַּעַר וְהַבֹּשֶׁת וְהָרִפּוּי וְהַשֶּׁבֶת</b>. הסכום הקצוב כולל את כל ארבעת התשלומים.
<h3> ט</h3>
<b>בְּרַגְלוֹ</b>. באמצעות רגלו.
<b>בְּאַרְכֻּבָּתוֹ</b>. באמצעות הברך.
<b>קִבֵּץ אֶצְבְּעוֹתָיו כְּמוֹ אוֹגֵד אֲגֻדָּה</b>. איגרף את ידו.
<b>תָּקַע אֶת חֲבֵרוֹ בְּכַפּוֹ</b>. היכהו באמצעות כף ידו באחד מחלקי גופו.
<b>סְטָרוֹ עַל פָּנָיו</b>. היכהו באמצעות כף ידו בפניו, ויש בכך בושה גדולה יותר מאשר בשאר חלקי גופו.
<b>סְטָרוֹ בְּאַחַר יָדוֹ</b>. בגב היד, ויש בכך בושה גדולה יותר מאשר בסטירה בכף היד (פה“מ בבא קמא ח,ו).
<b>צָרַם בְּאָזְנוֹ</b>. עיקם וצבט אותה (שם).
<b>שֶׁהֶעֱבִיר טַלִּיתוֹ מֵעָלָיו</b>. הסיר מעליו את הבגד העליון.
<b>שֶׁפָּרַע רֹאשׁ הָאִשָּׁה</b>. הוריד ממנה את כיסוי ראשה ונתגלה שערה.
<h3> י</h3>
<b>מִכֶּסֶף אֶרֶץ יִשְׂרָאֵל בְּאוֹתוֹ הַזְּמַן וכו‘</b>. במטבע הנהוג בזמן תקנה זו היו שבעה חלקים נחושת וחלק אחד כסף (ראה הלכות אישות י,ח), ומכיוון שהסלע שווה ארבעה דינרים, נמצא שחצי דינר מתוך סלע זה הינו כסף והשאר נחושת (וכספים אלו הם הקרויים 'סלע מדינה').
<b>הֲרֵי זֶה מְשַׁלֵּם שְׁנֵים עָשָׂר סֶלַע וּמֶחֱצָה כֶּסֶף נָקִי</b>. שהם חמישים דינרי כסף, כמשקל דינרי הכסף הנמצא במאה סלע של הכסף שבזמנה של התקנה, וכמו כן עליו להשלים שווי של שלוש מאות וחמישים דינרי נחושת (ראה סמ“ע חו“מ תכ ס“ק ס).
<h3> יא</h3>
<b>כְּעוּרִין</b>. שהנהגתם מכוערת.
<b>לִטֹּל פְּרוּטָה אַחַת מִן הַלֵּצִים הַמְשַׂחֲקִין עִמָּהֶן</b>. להשתכר בפרוטה מאנשים בטלים שמשתעשעים בהם.
<h2>פרק ד</h2>
<h3> א</h3>
<b>הַנּוֹגֵף אֶת הָאִשָּׁה וְיָצְאוּ יְלָדֶיהָ אַף עַל פִּי שֶׁלֹּא נִתְכַּוֵּן</b>. כבמקרה המתואר בכתוב (שמות כא,כב), שתוך כדי מריבת שני אנשים דחף האחד אישה הרה בבטנה מבלי שהתכוון כלל לחבול או לפגוע בה, וכתוצאה מכך הפילה את הוולדות והם יצאו ללא רוח חיים (ראה שו“ת הרמב“ם תנג).
<b>וְנֶזֶק וְצַעַר</b>. כדין כל חובל שמחויב בתשלומים אלו מחמת החבלה, ומשערים כמה פחתו דמיה של האישה מחמת ההפלה ביחס לפחת שיש בלידה רגילה, וזהו תשלום הנזק, וכמה צער יש לה מחמת ההפלה ביחס לצער שיש בלידה רגילה.
<h3> ב</h3>
<b>שָׁמִין אֶת הָאִשָּׁה כַּמָּה הִיא יָפָה עַד שֶׁלֹּא יָלְדָה וכו‘</b>. משערים, בכמה הייתה נמכרת בשוק כשפחה הרה ובכמה הייתה נמכרת לאחר הלידה (ואין משערים את דמי הוולדות עצמם, משום שבקניית אשה הרה, יש חשש טבעי של הפלה).
<b>וְאִם מֵת הַבַּעַל</b>. לאחר הנגיפה.
<b>נוֹתְנִין לְיוֹרְשָׁיו</b>. אף על פי שהוולדות הם חלק מגופה של האישה, התורה זיכתה את הבעל בדמי הוולדות, ואם היה חי בשעת הנגיפה זכה בהם ולכן הזכות הממונית עוברת ליורשיו.
<b>וְאִם נְגָפָהּ אַחַר מִיתַת הַבַּעַל אַף דְּמֵי וְלָדוֹת לָאִשָּׁה</b>. במקרה שלא זכה בהם הבעל, הרי חזרו דמי הוולדות להיות חלק מגופה של האישה, ושייכים לה ולא ליורשי בעלה.
<h3> ג</h3>
<b>מֵת הַגֵּר פָּטוּר</b>. אם לא היו לו ילדים אחרים לאחר שהתגייר, שנמצא שאין לו יורשים שאליהם תעבור הזכות הממונית של דמי הוולדות, ודינו כחוב שאין לו תובעים.
<b>וְאִם חָבַל בָּהּ אַחַר מִיתַת הַגֵּר זָכָת הִיא בִּדְמֵי וְלָדוֹת</b>. כדין נוגף אישה לאחר שמת בעלה, כדלעיל ה“ב.
<h3> ד</h3>
<b>הָיְתָה שִׁפְחָה אוֹ גּוֹיָה בִּשְׁעַת הֵרָיוֹן</b>. ובזמן זה אין קידושין חלים עליה.
<b>הֲרֵי דְּמֵי וְלָדוֹת שֶׁלָּהּ</b>. אף אם בזמן הנגיפה הייתה נשואה לבועל, מכיוון שבזמן ההיריון לא יכלו הקידושין לחול עליה, אינו נחשב כבעלה לעניין דמי הוולדות.
<h3> ה</h3>
<b>אַף עַל פִּי שֶׁהָיָה שׁוֹגֵג</b>. שלא התכוון להרגה, ואינו מתחייב מיתת בית דין על הריגה זו.
<b>וְלֹא יִהְיֶה אָסוֹן עָנוֹשׁ יֵעָנֵשׁ</b>. משמע, שאם יהיה אסון, אינו נענש בתשלומים.
<b>לֹא חִלֵּק הַכָּתוּב בֵּין שׁוֹגֵג לְמֵזִיד בְּדָבָר שֶׁיֵּשׁ בּוֹ מִיתַת בֵּית דִּין לְפָטְרוֹ מִן הַתַּשְׁלוּמִין</b>. הכתוב לא הבחין בין מקרה שהיכה את האישה בשוגג למקרה שהיכה במזיד, ונלמד מכך שבכל מקרה שהיה אסון והאישה מתה, פטור המכה מתשלומים גם אם לא מתחייב בפועל מיתת בית דין (ראה גם הלכות נערה בתולה א,יג).
<h3> ו</h3>
<b>בְּשֶׁנִּתְכַּוֵּן לָאִשָּׁה</b>. שהתכוון להכותה אך לא להרגה, ומכיוון שאם היה מזיד היה מתחייב מיתה, נמצא שיש במעשה זה צד מסוים של מיתת בית דין, ופטור מהתשלומים.
<b>אֲבָל אִם נִתְכַּוֵּן לַחֲבֵרוֹ וְנָגַף אֶת הָאִשָּׁה</b>. מבלי שהתכוון לפגוע בה כלל.
<b>הֲרֵי זֶה כְּדָבָר שֶׁאֵין בּוֹ מִיתַת בֵּית דִּין</b>. שכשנעשה שלא בכוונה כלל, אין כאן שום צד של מיתת בית דין ולכן אינו נפטר מן התשלומים.
<h3> ז</h3>
<b>חַבּוּרָה</b>. מכה שמוציאה דם.
<b>אֲבָל אִם עָשָׂה בָּהֶם חַבּוּרָה</b>. ומתחייב על כך מיתת בית דין בחנק (הלכות ממרים ה,ה).
<b>אוֹ שֶׁחָבַל בַּחֲבֵרוֹ בְּשַׁבָּת</b>. וחייב מיתת בית דין כדין מחלל שבת, שחבלה היא מכלל מלאכת מפרק שהיא תולדה של הדש (הלכות שבת ח,ז).
<b>וּכְבָר בֵּאַרְנוּ</b>. לעיל ה“ה.
<h3> ח</h3>
<b>וְכָל הַמְקַלְקְלִין בְּשַׁבָּת פְּטוּרִין מִן הַמִּיתָה</b>. שאחד מהתנאים לחיוב מיתה על עשיית מלאכה בשבת הוא שהיא תהיה תיקון ולא קלקול (הלכות שבת א,יז).
<b>הוֹאִיל וְנַחַת רוּחַ עָשָׂה לְיִצְרוֹ הָרַע בְּעֵת שֶׁחָבַל בַּחֲבֵרוֹ</b>. שעל ידי ההכאה נתקררה דעתו ונרגע מרוגזו (שם ח,ח).
<b>הֲרֵי הוּא כִּמְתַקֵּן</b>. והמקלקל על מנת לתקן, חייב (שם א,יח).
<h3> ט</h3>
<b>הַחוֹבֵל בַּחֲבֵרוֹ בְּיוֹם הַכִּפּוּרִים אֲפִלּוּ בְּמֵזִיד חַיָּב בְּתַשְׁלוּמִין</b>. שעל עשיית מלאכה ביום הכיפורים אינו חייב מיתת בית דין אלא כרת, וחיוב כרת אינו פוטר מתשלומים (ראה הלכות נערה בתולה א,יא, הלכות גנבה ג,ב).
<b>וַהֲלֹא כָּל הַמְחֻיָּב מַלְקוּת וְתַשְׁלוּמִין לוֹקֶה וְאֵינוֹ מְשַׁלֵּם</b>. ראה גם הלכות נערה בתולה שם, הלכות גנבה ג,א.
<b>כָּךְ הֵם הַדְּבָרִים בַּכֹּל חוּץ מֵחוֹבֵל בַּחֲבֵרוֹ</b>. וראה לקמן ה,ג שגם בחובל יש מקרה שלוקה ואינו משלם.
<h3> י</h3>
<b>הַחוֹבֵל בְּעֶבֶד כְּנַעֲנִי שֶׁלּוֹ פָּטוּר</b>. משום שכל מה שקנה עבד זה שייך לאדונו הרי שתשלומים אלו בכל מקרה שייכים לאדונו.
<b>הַחוֹבֵל בְּעֶבֶד עִבְרִי שֶׁלּוֹ חַיָּב בְּכֻלָּן חוּץ מִן הַשֶּׁבֶת</b>. מכיוון שהוא עומד ברשות עצמו ורק מלאכתו שייכת לאדונו, ולכן פטור רק משבת.
<b>וַאֲפִלּוּ צִעֲרוֹ בְּסַם וְנִתְרַפֵּא בִּמְהֵרָה</b>. גם אם אדונו השתמש בסם חריף כדי למהר את החלמתו ולא השתמש בכל דמי הריפוי, אין היתרה מגיעה לעבד עבור הצער שסבל, אלא לאדון.
<h3> יא</h3>
<b>כָּל עֶבֶד שֶׁיָּצָא לְחֵרוּת וַעֲדַיִן לֹא הִגִּיעַ גֵּט שִׁחְרוּר לְיָדוֹ</b>. עבד כנעני שדינו לצאת לחירות אלא שעדיין לא ניתן לו שטר השחרור, כגון שהאדון הפקיר אותו (הלכות עבדים ח,יג) או שחיסר ממנו אחד מראשי איבריו (שם ה,ד).
<b>אֵין לוֹ קְנָס</b>. אין לגביו דין קנס העבדים. שאם עבד זה ננגח על ידי שור ומת, אין בעל השור חייב לשלם לאדון את הקנס, משום שהעבד נחשב כמי שאין לו אדון (ראה הלכות נזקי ממון יא,א).
<b>אֵינוֹ יָכוֹל לְהוֹצִיא מֵהֶן לְעַצְמוֹ שֶׁעֲדַיִן לֹא גָּמַר שִׁחְרוּרוֹ</b>. מכיוון שלא הסתיים הליך שחרורו מעמדו מסופק, ולכן אינו יכול להוציא מהחובל ממון מספק.
<b>וְלֹא הָאָדוֹן יָכוֹל לְהוֹצִיא מֵהֶן שֶׁהֲרֵי לֹא נִשְׁאַר לוֹ בּוֹ קִנְיָן</b>. מכיוון שהעבד נחשב כמי שאין לו אדון, גם אדונו לא יכול לגבות את התשלומים.
<b>לְפִיכָךְ הַמַּפִּיל שֵׁן עַבְדּוֹ</b>. והעבד יוצא בכך לחירות אך עדיין זקוק לגט שחרור.
<b>וְאִם תָּפַשׂ אֵין מוֹצִיאִין מִיָּדוֹ</b>. ככל ספק ממוני שבו אין מוציאים את הממון מיד המוחזק (ראה גם לעיל ג,ג; ובהלכות עבדים ה,יד משמע שבכל מקרה נותן לו דמי עינו, ראה ביאור שם).
<h3> יב</h3>
<b>מִי שֶׁחֶצְיוֹ עֶבֶד וְחֶצְיוֹ בֶּן חֹרִין</b>. כגון שני שותפים שאחד מהם שחרר את חלקו בעבד (ראה הלכות עבדים ז,ד), ודינו הוא שיום אחד יעבוד עבור האדון ויום אחד לעצמו. ואף שהדין הוא שכופים את אדונו לשחררו (שם ז,ז) אינו נחשב מעוכב גט שחרור, שכל עוד לא שחררו אדונו בפועל אינו משוחרר כלל (מאירי גיטין מב,ב; וראה ראב“ד, לח“מ ומער“ק).
<b>אִם אֵרְעוֹ וכו‘</b>. את התשלום נותן למי שזכאי במעשה ידיו באותו יום.
<h3> יג</h3>
<b>חַיָּב בַּחֲמִשָּׁה דְּבָרִים וְיִלָּקַח בָּהֶן קַרְקַע</b>. חייב לשלם לעבד את חמשת התשלומים, שהרי גופו של העבד העברי אינו קנוי לאדונו, והקרקע שנקנתה מתשלומים אלו שייכת לעבד (אמנם בדמי הריפוי לא קונה קרקע שהרי העבד מתרפא בהם — מ“מ).
<b>וְרַבּוֹ אוֹכֵל פֵּרוֹתֶיהָ</b>. משום שמדובר בנזק שמעכב את מלאכת העבד ופוגע ביכולותיו, אוכל האדון פירות כנגד ירידת ערך מלאכת עבדו מחמת החבלה.
<b>וְאֵין לְרַבּוֹ בָּהֶן פֵּרוֹת</b>. שהרי מלאכת העבד לא ניזוקה מחמת חבלה זו.
<h3> יד</h3>
<b>קְטַנָּה</b>. שטרם מלאו לה שתים עשרה שנים מלאות (הלכות אישות ב,א).
<b>הַפּוֹחֵת אוֹתָהּ מִכַּסְפָּהּ</b>. שמפחית משווייה אילו תימכר כשפחה.
<b>שֶׁהֲרֵי מַעֲשֵׂה יָדֶיהָ וְכֶסֶף מְכִירָתָהּ שֶׁל אָבִיהָ הוּא</b>. האב זכאי במעשי ידיה של בתו עד שתתבגר (ראה הלכות אישות ג,יא) ולכן דמי השבת שייכים לו, וכמו כן רשאי למכור את בתו הקטנה לשפחה (ראה הלכות עבדים ד,א), ולכן דמי הנזק על הפחתת שווייה שייכים לו.
<b>וְכֵן נֶזֶק שֶׁאֵינוֹ פּוֹחֵת אוֹתָהּ מִכַּסְפָּהּ הֲרֵי הוּא שֶׁלָּהּ</b>. שכן אין לאב זיקה לנזק מסוג זה שאינו מפחית את דמיה (והמפרשים דנו איזהו נזק שאינו מפחית אותה משווייה — ראה או“ש ויד“פ).
<b>וְכֵן הַחוֹבֵל בְּבִתּוֹ מְשַׁלֵּם לָהּ צַעַר וְרִפּוּי וּבֹשֶׁת</b>. אבל תשלומי הנזק והשבת שייכים לו.
<h3> טו</h3>
<b>הַשֶּׁבֶת וְהָרִפּוּי לְבַעְלָהּ</b>. השבת משום שמעשה ידיה שלו, והריפוי משום שבכל מקרה חובת הבעל היא לרפא את אשתו (הלכות אישות יב,ב), ועל כן ירפא אותה ויקבל מהחובל את דמי הריפוי.
<b>וְהַבֹּשֶׁת וְהַנֶּזֶק וכו‘</b>. דמי הבושת והנזק משותפים לשניהם משום שגם הבעל מתבייש בבושת אשתו וניזוק מכך שנפגמה. אלא שבמקרה של חבלה במקום נסתר הבעל נפגע מכך מעט ולכן מקבל שליש אחד, ובזמן שהחבלה במקום גלוי הבעל נפגע מכך יותר ולכן מקבל שני שלישים מהתשלום.
<b>וְשֶׁל אִשָּׁה יִלָּקַח בָּהֶם קַרְקַע וְהַבַּעַל אוֹכֵל פֵּרוֹת</b>. כדין נכסים שנפלו לידי האישה לאחר הנישואין (‘נכסי מלוג‘ — הלכות אישות טז,ב), ששייכים לאישה והבעל נהנה מהרווחים של נכסים אלו (ראה שם כב,כא-כב).
<h3> טז</h3>
<b>חַיָּב לְשַׁלֵּם לָהּ כָּל הַנֶּזֶק וְהַצַּעַר וְכָל הַבֹּשֶׁת</b>. וכן מרפה אותה, כמבואר בסמוך, אך אינו משלם את השבת, שהרי מעשה ידיה שלו.
<b>וְאֵין לַבַּעַל בָּהֶם פֵּרוֹת</b>. שקנסו חכמים את הבעל שלא ייהנה מהנזק שעשה (כס“מ ע“פ הטור בשם הגאונים).
<b>וּבָזֶה</b>. באופן הזה.
<b>וְהַבַּעַל מְרַפֵּא אוֹתָהּ כְּדֶרֶךְ שֶׁמְּרַפֵּא כָּל חָלְיָהּ</b>. כחלק מחיובי הבעל כלפי אשתו.
<h3> יז</h3>
<b>וְהַמַּזִּיק אִשְׁתּוֹ בְּתַשְׁמִישׁ הַמִּטָּה</b>. תוך כדי קיום יחסי אישות.
<b>חַיָּב בִּנְזָקֶיהָ</b>. אף על פי שלא התכוון להזיק, מכל מקום חייב בתשלום מכיוון שהיה לו להיזהר (ראה בבלי בבא קמא לב,א).
<h3> יח</h3>
<b>תּוֹסֶפֶת בִּכְתֻבָּתָהּ</b>. סכום שהתחייב לשלם לה מעבר לסכום הכתובה הבסיסי שחייב בו.
<b>מְחַיְּבִין אוֹתָהּ לִמְכֹּר הַתּוֹסֶפֶת לְבַעְלָהּ בְּטוֹבַת הֲנָיָה</b>. טובת הנאה היא התשלום עבור הסיכוי לגבות את דמי תוספת כתובתה אם תתגרש או תתאלמן, ומכיוון שאפשר שתמות האישה קודם לכן ולא תבוא הכתובה לידי גבייה, דמי טובת ההנאה נמוכים מסכום תוספת הכתובה עצמה. ומוכרת את טובת ההנאה לבעל, וגובה מדמי המכר את חמשת התשלומים.
<b>וְאִם רָצָה לְגָרְשָׁהּ וכו‘</b>. שאז הוא מחוייב לשלם לה את דמי הכתובה והתוספת, וינכה מהתשלום את דמי החבלה.
<b>שֶׁאָסוּר לוֹ לָאָדָם וכו‘</b>. הלכות אישות י,י.
<b>כּוֹתְבִין עָלֶיהָ שְׁטָר בִּדְמֵי חֶבְלוֹ</b>. שטר חוב בסכום החבלה שיתממש כשיהיה לה ממון שהוא רק ברשותה.
<h3> יט</h3>
<b>יִלָּקַח לָהֶם קַרְקַע בְּנִזְקָן וְהֵן אוֹכְלִין פֵּרוֹתָיו</b>. מכיוון שאינם יודעים לשמור ממונם, קונים בדמי התשלומים קרקע והרווח שלהם, וכשיגדלו יחליטו בעצמם מה לעשות בקרקע.
<b>וְאִם הָיוּ סְמוּכִין עַל שֻׁלְחָנוֹ וְחָבַל בָּהֶן פָּטוּר</b>. שהאב רשאי להכות את בניו לצורך חינוכם (ראה הלכות רוצח ה,ו), ופעמים שמכה את בניו יותר מן הראוי, ואם נחייבו בתשלומים הדבר יכול לגרום לאיבה בינו ובין בניו ולא יניחם להיות סמוכים על שולחנו (רמב“ן מלחמות ה‘ בבא קמא לא,א).
<b>וְאִם חָבְלוּ בָּהֶם אֲחֵרִים וכו‘</b>. אף על פי שמציאת בנים הסמוכים על שולחן אביהם שייכת לאב כדי למנוע איבה (ראה הלכות גזלה ואבדה יז,יג ובביאור שם), בתשלומי הנזק הדין שונה מכיוון שהם מגיעים על ידי צער ולכן האב אינו מקפיד בהם והם שייכים לבנים (ראה בבלי בבא קמא פז,ב).
<b>אִם אֵין סְמוּכִין עַל שֻׁלְחָנוֹ</b>. שאינם מתפרנסים ממנו.
<b>וְהַקְּטַנִּים</b>. שאינם סמוכים על שולחנו.
<h3> כא</h3>
<b>וְהֵן שֶׁחָבְלוּ בַּאֲחֵרִים פְּטוּרִין</b>. וכתב הרמב“ם לגבי הנזכרים כאן ובהלכה הקודמת: “אבל יש לדיין להכותם מכה רבה כדי למנוע הנזקים מבני אדם“ (פה“מ בבא קמא ח,ד וראה גם הלכות גנבה א,י).
<b>אֲבָל מְשַׁלְּמִין לְאַחַר זְמַן אִם נִתְגָּרְשָׁה הָאִשָּׁה אוֹ מֵת בַּעְלָהּ</b>. ובמקרה זה לא מוכרים את כתובתה בטובת הנאה לצורך תשלום החבלה (לטעם הדבר ראה בבלי בבא קמא פט,א-ב).
<b>כְּבַעַל חוֹב שֶׁאֵין לוֹ מַה יִּפְרַע</b>. שאין לו ממון כדי לפרוע חובו.
<h3> כב</h3>
<b>פָּטוּר מִן הַתַּשְׁלוּמִין</b>. משום שהעבד היה יכול להסיר את הגחלת או לעלות מן הים או מהאש, ונמצא שהעבד גרם לעצמו למות.
<b>וְאִם עָשָׂה כֵּן לְבֶהֱמַת חֲבֵרוֹ חַיָּב</b>. מכיוון שאינה יודעת להציל את עצמה.
<h2>פרק ה</h2>
<h3> א</h3>
<b>בֵּין בְּעַצְמוֹ בֵּין בַּחֲבֵרוֹ</b>. ויש הבדל ביניהם, שהאיסור להכות את חברו מפורש בתורה (כמבואר בסמוך), ואילו האיסור להכות את עצמו אינו מפורש ונלמד מדרשת חכמים (ראה בבלי בבא קמא צא,ב; וראה הלכות שבועות ה,טז-יז ובביאור שם).
<b>וְלֹא הַחוֹבֵל בִּלְבַד אֶלָּא כָּל הַמַּכֶּה</b>. החיוב אינו רק על עשיית חבלה, שהיא מכה שיצא ממנה דם, אלא על כל מכה חייב.
<b>דֶּרֶךְ נִצָּיוֹן</b>. בדרך מריבה.
<b>עוֹבֵר בְּלֹא תַעֲשֶׂה</b>. ראה גם הלכות סנהדרין טז,יב.
<b>שֶׁנֶּאֱמַר לֹא יֹסִיף... לְהַכֹּתוֹ</b>. כתוב זה נאמר בהכאת החוטאים החייבים מלקות.
<h3> ג</h3>
<b>שֶׁהֲרֵי אֵין כָּאן תַּשְׁלוּמִין וכו‘</b>. בדרך כלל, החובל פטור ממלקות משום שהוא משלם (כדלעיל ד,ט), ומכיוון שבמקרה זה אין חובת תשלום, הוא לוקה.
<b>וַאֲפִלּוּ הִכָּה עֶבֶד חֲבֵרוֹ</b>. עבד כנעני, שהמכהו חייב לאדונו חמישה תשלומים (כדלעיל ד,י), במקרה שאין חובת תשלום, לוקה.
<b>וְגוֹי שֶׁהִכָּה אֶת יִשְׂרָאֵל חַיָּב מִיתָה</b>. אפילו בהכאה שאין בה שווה פרוטה. אך אינו נהרג על ידי בית דין, אלא חייב מיתה בידי שמים (ראה הלכות מלכים י,ו).
<h3> ד</h3>
<b>בִּנְקִיטַת חֵפֶץ</b>. בעודו אוחז ספר תורה בידו (הלכות שבועות יא,ח).
<b>חֵבֶל זֶה</b>. חבלה זו.
<b>לְתוֹךְ יָדוֹ</b>. לרשותו או למקומו.
<b>וְלֹא רָאוּהוּ בְּעֵת שֶׁחָבַל בּוֹ</b>. אלא רק כשנכנס ויצא.
<h3> ה</h3>
<b>בַּמֶּה דְּבָרִים אֲמוּרִים</b>. שעליו להישבע על מנת ליטול.
<b>בְּמָקוֹם שֶׁאֶפְשָׁר לוֹ לְהַכּוֹתָהּ לְעַצְמוֹ</b>. שיכול הנחבל לגרום חבלה זו לעצמו.
<b>שֶׁהָיָה עִמָּהֶם שְׁלִישִׁי שֶׁאֶפְשָׁר שֶׁזֶּה הַנֶּחְבָּל אָמַר לוֹ לַחֲבֹל בּוֹ וּלְהִתְרַעֵם עַל אַחֵר</b>. מלבד הנחבל והנתבע היה אדם נוסף, ושמא הנחבל ביקשו לחבול בו על מנת לטפול את האשמה על הנתבע.
<b>הֲרֵי זֶה נוֹטֵל בְּלֹא שְׁבוּעָה</b>. מכיוון שברור שאדם זה הכהו.
<h3> ו</h3>
<b>הוֹדָה הַחוֹבֵל שֶׁהוּא חָבַל מְשַׁלֵּם חֲמִשָּׁה דְּבָרִים שֶׁהֲרֵי הָעֵדִים הָיוּ שָׁם וכו‘</b>. אף שיש כאן הודאה, והיה צריך להיפטר מן הנזק ומן הצער כדין המודה בקנס (ראה הלכה הבאה), מכיוון שעיקר החיוב הוא על פי העדים, חייב בכול (ר“י מיגאש שבועות מו,ב).
<b>וְחַיָּב בְּשֶׁבֶת וּבֹשֶׁת וְרִפּוּי עַל פִּי עַצְמוֹ</b>. שתשלומים אלו אינם קנס אלא ממון, כמבואר בהלכה הבאה.
<b>נִשְׁבָּע שְׁבוּעַת הֶסֵּת</b>. כאשר הנתבע כופר בכול, אף שמן התורה אינו חייב להישבע, הטילו עליו חכמים חיוב שבועה (ראה הלכות טוען ונטען א,ב-ג). ואף שאין נשבעים שבועת היסת על דבר שהמודה בו נפטר מלשלם (שם הט“ו), במקרה זה נשבע מכיוון שמשלם שבת ובושת וריפוי על פי עצמו.
<h3> ז</h3>
<b>וְהַבֹּשֶׁת</b>. שחייב בה אף על פי שאינה מחסרת מממונו של הנחבל.
<b>וְהוֹדָאָתוֹ בְּבֵית דִּין הִיא שֶׁבִּיְּשָׁה אוֹתוֹ</b>. ונמצא שאין כאן הודאה לגבי הבושת, אלא שהבושה עצמה נגרמת על ידי ההודאה ובית הדין הם העדים לכך.
<h3> ט</h3>
<b>שֶׁהַמַּזִּיק מָמוֹן חֲבֵרוֹ כֵּיוָן שֶׁשִּׁלֵּם מַה שֶּׁהוּא חַיָּב לְשַׁלֵּם נִתְכַּפֵּר לוֹ</b>. מה שחטא כלפי חברו, אך צריך לעשות תשובה על כך ולהתוודות ולקבל על עצמו שלא לעשות כן לעולם (ראה הלכות תשובה א,א).
<b>חֲמִשָּׁה דְּבָרִים</b>. חמשת סוגי התשלומים.
<b>אֵילֵי נְבָיוֹת</b>. ביטוי לקרבנות מובחרים (ע“פ ישעיהו ס,ז).
<b>עַד שֶׁיְּבַקֵּשׁ מִן הַנֶּחְבָּל וְיִמְחֹל לוֹ</b>. וראה הלכות תשובה ב,ט כיצד יעשה אם לא מחל לו.
<h3> י</h3>
<b>וְאָסוּר לַנֶּחְבָּל לִהְיוֹת אַכְזָרִי וכו‘</b>. ראה גם הלכות דעות ו,ו, הלכות תשובה ב,י.
<h3> יא</h3>
<b>הֲרֵי זֶה חַיָּב לְשַׁלֵּם אַף עַל פִּי שֶׁהִרְשָׁהוּ לְהַשְׁחִית</b>. מכיוון שלא פטר אותו במפורש.
<h3> יב</h3>
<b>בְּשֶׁבָּאוּ הַכֵּלִים לְיָדוֹ תְּחִלָּה בְּתוֹרַת שְׁמִירָה... חַיָּב לְשַׁלֵּם</b>. מכיוון שניתנו לו כדי לשמרם וזהו תפקידו, לא די בכך שבעל הכלים אמר לו לשברם.
<h3> יג</h3>
<b>הֲרֵי זֶה חַיָּב לְשַׁלֵּם</b>. המשבר, ואין מי ששלחו מתחייב.
<b>שֶׁהֲרֵי הִכְשִׁיל עִוֵּר וכו‘</b>. ועבר על הציווי “ולפני עור לא תתן מכשל“ (ראה הלכות רוצח ושמירת נפש יב,יד).
<h2>פרק ו</h2>
<h3> א</h3>
<b>חַיָּב לְשַׁלֵּם נֶזֶק שָׁלֵם</b>. ומשלם מן היפה שבנכסיו (לעיל א,יא).
<b>בֵּין שֶׁהָיָה שׁוֹגֵג בֵּין שֶׁהָיָה אָנוּס</b>. ואפילו ישן, שהאדם תמיד מועד להזיק (שם).
<h3> ב</h3>
<b>הַכֹּל דִּין אֶחָד הוּא</b>. שכולם בכלל מזיק ממון חברו והבהמה הוזכרה רק כדוגמא לכך.
<h3> ג</h3>
<b>הָיוּ שְׁנֵיהֶם בִּרְשׁוּת</b>. כגון שנתן בעל הבית רשות למזיק להיכנס, או שהיו ברשות הרבים שיש לשניהם רשות להלך בה.
<b>אוֹ שְׁנֵיהֶם שֶׁלֹּא בִּרְשׁוּת</b>. כגון שנכנסו לחצר של אדם אחר שלא ברשותו.
<b>וְהִזִּיק אֶחָד מֵהֶן מָמוֹן חֲבֵרוֹ שֶׁלֹּא בְּכַוָּנָה פָּטוּר</b>. אלא אם כן שינה מההתנהגות הרגילה באותו המקום, שחייב (כדלקמן הל‘ ח-ט).
<h3> ד</h3>
<b>שִׁלְבָּה</b>. שלב הסולם.
<b>וְאִם הָיְתָה חֲזָקָה וּמְחֻדֶּקֶת וְנִשְׁמְטָה אוֹ שֶׁהִתְלִיעָה</b>. שלמראית העין נראית השליבה חזקה ומהודקת, אלא שנשמטה בצורה בלתי צפויה או שהתליעה בתוכה ולא היה ניתן להבחין בכך מבחוץ (ראה הלכות נזקי ממון יב,ה).
<b>שֶׁזּוֹ מַכָּה בִּידֵי שָׁמַיִם הִיא</b>. שאינה תלויה בו ולא ניתן לצפותה ולהימנע ממנה (ראה בדומה שם יד,ב).
<b>כְּמוֹ שֶׁבֵּאַרְנוּ</b>. לעיל ה“ג.
<h3> ה</h3>
<b>הֲרֵי הוּא פָּטוּר עֲלֵיהֶן</b>. שהמזיק ברשותו אינו חייב עד שיתכוון להזיק במזיד (כדלעיל ה“ג).
<h3> ו</h3>
<b>עַל גַּבֵּי חֲבֵרוֹ</b>. על גבי שור אחר.
<b>בֵּין שֶׁהָיָה תָּם</b>. בין שהיה השור העליון תם ואם אכן היה מזיק, היה בעליו משלם חצי נזק לבעל השור התחתון.
<b>בֵּין שֶׁהָיָה מוּעָד... פָּטוּר</b>. אף על פי שאם השור העליון היה מועד, בעליו חייב בתשלום נזק שלם על הנזק שעשה, מכל מקום רשאי בעל השור התחתון לשמוט שורו כדי להצילו וכדי להימנע מהטורח הכרוך בתביעת הנזק. שכן רשות ביד האדם להציל את ממונו מההיזק, וכל שעשה כן מתוך זהירות שלא להזיק את ממון חברו, פטור (ומטעם זה פטור גם אם היו השוורים ברשות הרבים או ברשות הניזק — יד“פ).
<h3> ז</h3>
<b>אִם הָיָה לוֹ לְשָׁמְטוֹ</b>. אם היה יכול לשמוט את השור התחתון במקום לדחוף את השור העליון ולגרום לו נזק.
<b>הֲרֵי זֶה חַיָּב</b>. שאין לו רשות לגרום לנזק שאינו הכרחי, ואפילו כשהדבר אירע ברשותו חייב משום שהיה יכול להציל ממונו ללא גרימת הנזק ונחשב כמתכוון להזיק.
<h3> ח</h3>
<b>שְׁנַיִם שֶׁהָיוּ מְהַלְּכִים בִּרְשׁוּת הָרַבִּים</b>. זה מול זה.
<b>זֶה בָּא בַּחֲבִיתוֹ וְזֶה בָּא בְּקוֹרָתוֹ</b>. אחד נושא חבית ואחד נושא קורה.
<b>שֶׁלָּזֶה רְשׁוּת לְהַלֵּךְ וְלָזֶה רְשׁוּת לְהַלֵּךְ</b>. ונחשב כאילו הזיק ברשות של שניהם (כדלעיל ה“ג).
<b>וּבַעַל הֶחָבִית אַחֲרוֹן</b>. מאחורי בעל הקורה.
<b>וְנִשְׁבְּרָה חָבִית בַּקּוֹרָה פָּטוּר</b>. שבעל החבית נתקל בקורה וגרם נזק לעצמו.
<b>וְאִם עָמַד בַּעַל הַקּוֹרָה לָנוּחַ מִכֹּבֶד מַשָּׂאוֹ חַיָּב</b>. שמנוחה פתאומית ללא הודעה מוקדמת נחשבת כשינוי מהנהוג בהובלת מטען ברשות הרבים. ומכיוון שלניזק רשות להלך ולמזיק אין רשות להתנהג כך, נחשב כאילו הזיק ברשות הניזק שחייב גם שלא בכוונה (ערוה“ש שעט,ג).
<b>וְאִם הִזְהִיר בַּעַל הֶחָבִית וכו‘</b>. בעל הקורה הזהיר את בעל החבית והתריע על כך שהוא נעמד ואמר לו לעצור, והלה המשיך ונשברה החבית.
<b>עָמַד לְתַקֵּן מַשָּׂאוֹ</b>. עצר כדי לסדר את המטען שעליו.
<b>שֶׁהֲרֵי הוּא טָרוּד בְּדַרְכּוֹ</b>. ואין בכך שינוי מהנהוג בהובלת מטען ברשות הרבים.
<b>חַיָּב שֶׁזֶּה כְּמִי שֶׁשְּׁבָרָהּ בְּיָדוֹ בְּכַוָּנָה</b>. שבאחריותו להוליך את הקורה באופן שלא יזיק, ואם לא עשה כן, נחשב כפושע וכמי שהזיק בכוונה.
<b>וְאִם עָמַד בַּעַל הֶחָבִית לָנוּחַ פָּטוּר</b>. בעל הקורה.
<b>וְאִם הִזְהִיר בַּעַל הַקּוֹרָה</b>. בעל החבית הזהיר את בעל הקורה.
<b>וְאִם עָמַד לְתַקֵּן מַשָּׂאוֹ אַף עַל פִּי שֶׁלֹּא הִזְהִיר לְבַעַל הַקּוֹרָה הֲרֵי הוּא חַיָּב</b>. שהרי בעל החבית לא שינה מהנהוג.
<b>וְכֵן זֶה בָּא בְּנֵרוֹ וְזֶה בָּא בְּפִשְׁתָּנוֹ</b>. והפשתן הוצת על ידי הנר.
<h3> ט</h3>
<b>מִפְּנֵי שֶׁהוּא רָץ בִּרְשׁוּת כְּדֵי שֶׁלֹּא תִּכָּנֵס הַשַּׁבָּת וְהוּא אֵינוֹ פָּנוּי</b>. שהוא ממהר לסיים הכנותיו לשבת כדי לסיים את עיסוקיו ולהיות פנוי לקבל את השבת.
<b>וְהֻזְּקוּ זֶה בָּזֶה שְׁנֵיהֶם פְּטוּרִים</b>. שהרי שניהם שינו מן הנהוג ברשות הרבים.
<h3> י</h3>
<b>שֶׁפָּטַר מַיִם</b>. פתח זרם מים על ידי הסרת הדבר החוסם אותם.
<b>שֶׁרַק אוֹ נָע</b>. הוציא נוזלים מן הגוף על ידי יריקה או שיעול וכדומה.
<b>בְּכֵחוֹ וְנֵעוֹ</b>. סוגי ליחות היוצאות מהגוף.
<b>הֲרֵי זֶה כְּמַזִּיק בְּיָדוֹ וְהֵם תּוֹלָדוֹת שֶׁל אָדָם</b>. נזקים הבאים מכוחו של האדם נחשבים כבאים ממנו ישירות, ודינם זהה לדין אדם שהזיק בידו (בדומה לנזקי ממון שתולדותיהם כמותם, ראה הלכות נזקי ממון א,י).
<b>הֲרֵי זֶה חַיָּב מִשּׁוּם בּוֹרוֹ</b>. שהוא אחד מאבות הנזיקין בנזקי ממון, וגדרי החיוב שלו שונים מדיני אדם המזיק (ראה הלכות נזקי ממון יג,א, וראה לקמן הט“ז).
<b>כְּמוֹ שֶׁבֵּאַרְנוּ</b>. הלכות נזקי ממון יג,ב.
<h3> יא</h3>
<b>לוֹטֵשׁ</b>. אומן המכין ומחדד כלי ברזל.
<b>גֵּץ</b>. ניצוץ אש.
<b>לְסָתְרוֹ</b>. לפרק אותו.
<b>וְשִׁבֵּר אֶת הָאֲבָנִים</b>. במקום לפרק את הכותל בלי לשבור את האבנים.
<b>אוֹ הִזִּיק</b>. דבר אחר על ידי סתירת הכותל.
<b>הָיָה סוֹתֵר מִצַּד זֶה וְנָפַל מִצַּד אַחֵר פָּטוּר</b>. שנפילה זו לא נגרמה מפעולתו, אלא שנחלש הכותל מהכאותיו וחיבור האבנים התרועע ונפלה האבן מחמת כובדה, ולכן אין נזק זה מיוחס אליו ופטור.
<b>וְאִם מֵחֲמַת הַמַּכָּה חַיָּב</b>. אם נפל הצד האחר מכוח הכאתו, מכיוון שהכאה זו באה מכוחו חייב (ראה לקמן ז,ז).
<h3> יב</h3>
<b>הַכּוֹבֵשׁ בֶּהֱמַת חֲבֵרוֹ בַּמַּיִם</b>. לחץ את הבהמה והורידה מתחת לפני המים.
<b>אוֹ שֶׁהִנִּיחָהּ בַּחַמָּה וְצִמְצֵם עָלֶיהָ הַמָּקוֹם</b>. הגביל את תנועתה למקום שהשמש נמצאת בו. אבל אם הניחה ללא יכולת תנועה במקום מוצל שהשמש עתידה לבוא לשם ולהרגה, פטור מדיני אדם (ראה הלכות רוצח ג,ט-יא, וראה שם מקרים נוספים השייכים לדין זה).
<h3> יג</h3>
<b>מְשַׁלְּשִׁין בֵּינֵיהֶם</b>. מחלקים את התשלום ביניהם (כדלעיל א,יג).
<h3> יד</h3>
<b>וּמִשֶּׁהוֹסִיף זֶה חֲבִילָתוֹ עָמְדָה וְלֹא הָלְכָה</b>. ולאחר מכן מתה, ולכן האחרון חייב שהרי חבילתו גרמה את מיתת הבהמה.
<b>וְאִם מִתְּחִלָּה לֹא הָיְתָה מְהַלֶּכֶת הָאַחֲרוֹן פָּטוּר</b>. מכיוון שגם ללא הנחתו הייתה מתה.
<b>וְאִם אֵין יָדוּעַ</b>. לא ידוע אם הייתה מהלכת לפני שהניח את החבילה האחרונה.
<b>כֻּלָּן מְשַׁלְּמִין בְּשָׁוֶה</b>. שכולם פשעו, שכן הייתה על כל אחד מהם החובה לוודא שאין מטעינים את הבהמה במשא שהוא מעבר לכוחה (יד“פ, וראה קצוה“ח שפג ס“ק א שביאר באופן אחר).
<h3> טו</h3>
<b>אַף עַל פִּי שֶׁהָיָה רָאוּי לְהִשָּׁבֵר בָּהֶן קֹדֶם שֶׁיָּשַׁב</b>. שאם היו ממשיכים לשבת עליו היה נשבר בסופו של דבר גם ללא האחרון.
<b>שֶׁהֲרֵי אוֹמְרִין לוֹ</b>. יכולים לטעון כלפיו.
<b>כֻּלָּם חַיָּבִים</b>. ומחלקים את התשלום ביניהם.
<h3> טז</h3>
<b>אָדָם וְשׁוֹר שֶׁדָּחֲפוּ</b>. יחד.
<b>בֶּהֱמַת פְּסוּלֵי הַמֻּקְדָּשִׁין</b>. בהמה שהוקדשה לקרבן ונפסלה (כגון שנפל בה מום) ודינה להיפדות.
<b>לַבּוֹר</b>. בעל הבור חייב על נזקיו (הלכות נזקי ממון יב,א-ב).
<b>וְהֻזַּק הַנִּדְחָף וכו‘</b>. ונמצא שיש שלושה גורמים לנזק — האדם, השור והבור — ולכל אחד מהם גדרי חיוב אחרים בסוגי הנזקים השונים, כפי שהולך ומתבאר.
<b>לְעִנְיַן נִזְקֵי אָדָם אוֹ הֶזֵּק בְּהֵמָה</b>. לגבי חיוב על הנזק שנגרם לאדם או לבהמה שנדחפו, כל המזיקים חייבים, ולכן מחלקים ביניהם את תשלום הנזק.
<b>לְעִנְיַן דְּמֵי וְלָדוֹת וְאַרְבָּעָה דְּבָרִים</b>. אם דחפו אישה הרה והפילה, תשלום דמי הוולדות מוטל רק על האדם, שכן לא חייבה תורה בדמי ולדות אלא את האדם (שם יא,ג). וכן הדין ביחס לארבעת התשלומים המתלווים לנזק (צער, ריפוי, שבת, בושת), שגם הם נוהגים רק באדם החובל בחברו (שם ז,ג).
<b>לְעִנְיַן כֹּפֶר</b>. במקרה שהנדחף נהרג, בעל השור לבדו מחויב בתשלום הכופר (שהם דמי הנהרג על פי אומדן הדיינים), כפי שמשלם בעל שור שהמית אדם (הלכות נזקי ממון י,ב).
<b>וּשְׁלֹשִׁים שֶׁל עֶבֶד</b>. שלושים סלעי כסף שהם דמי הכופר הקצובים שמשלם בעל שור שהמית עבד כנעני של אדם אחר (שם יא,א).
<b>וְאָדָם וּבַעַל הַבּוֹר פְּטוּרִין</b>. שאדם שרצח אינו משלם כופר (ראה הלכות רוצח א,ד), ובעל הבור פטור מכיוון שבבור חייב רק אם האדם שנפל בו הוזק ולא במקרה שמת (הלכות נזקי ממון יב, טז).
<b>לְעִנְיַן כֵּלִים וּפְסוּלֵי הַמֻּקְדָּשִׁין... וּבַעַל הַבּוֹר פָּטוּר</b>. שמצד חיוב על נזקי בור אין חייבים על נזק שנגרם לכלים (שם יג,א), ולא על מיתת שור פסולי המוקדשין (שם יב,יז).
<h2>פרק ז</h2>
<h3> ב</h3>
<b>הֲרֵי שֶׁטִּמֵּא אֳכָלִין טְהוֹרִין שֶׁל חֲבֵרוֹ</b>. כגון שהיה טמא בטומאת מת ונגע באוכל טהור השייך לחברו וטימאו.
<b>אוֹ שֶׁדִּמַּע פֵּרוֹתָיו</b>. עירב פירות תרומה בפירות חולין של חברו, ואין בפירות החולין יחס של מאה כנגד התרומה, ומעתה דינם של כל הפירות כתרומה המותרת באכילה רק לכהנים, ולכן ירד ערכם של הפירות (ראה הלכות תרומות יג,ב).
<b>אוֹ עֵרֵב לוֹ טִפַּת יֵין נֶסֶךְ בְּתוֹךְ יֵינוֹ</b>. ויין שניסכוהו לעבודה זרה אינו בטל בתערובת אלא אוסר אותה בכל שהוא, וכל התערובת אסורה בהנאה (הלכות מאכלות אסורות טו,ו-ז).
<b>מִן הַיָּפֶה שֶׁבִּנְכָסָיו כְּדֶרֶךְ כָּל הַמַּזִּיקִין</b>. ראה לקמן הט“ז.
<h3> ג</h3>
<b>שֶׁלֹּא קָנְסוּ חֲכָמִים אֶלָּא זֶה שֶׁעָבַר וְהִזִּיק אֲבָל הַיּוֹרֵשׁ שֶׁלֹּא עָשָׂה כְּלוּם לֹא קָנְסוּ אוֹתוֹ</b>. לעיקרון זה ראה הלכות יום טוב ז,ד, הלכות בכורות ב,ז ועוד.
<b>שֶׁלֹּא קָנְסוּ אֶלָּא הַמִּתְכַּוֵּן לְהַזִּיק מִדַּעְתּוֹ</b>. שרק לגבי המזיד שייך הטעם שלא יהיה כל אחד הולך ומזיק את חברו.
<h3> ד</h3>
<b>הַכֹּהֲנִים שֶׁפִּגְּלוּ אֶת הַזֶּבַח</b>. פסלו את הקרבן בשעת שחיטתו או זריקת דמו על ידי מחשבת פסול (ראה הלכות פסולי המוקדשין יג,א).
<b>חַיָּבִין לְשַׁלֵּם</b>. לבעל הקרבן את דמי הקרבן שנפסל, אף שהוא היזק שאינו ניכר.
<b>וְכֵן הָעוֹשֶׂה מְלָאכָה בְּפָרַת חַטָּאת</b>. פרה אדומה המיועדת לטהרת טמאי מת, ונפסלת אם נעשתה בה מלאכה (הלכות פרה אדומה א,ז).
<b>וּבְמֵי חַטָּאת</b>. מים המיועדים להזאה על טמאי מת בכדי לטהרם, ונפסלים אם נעשתה בהם מלאכה (שם ז,א).
<b>בְּמֵזִיד חַיָּב לְשַׁלֵּם</b>. את דמי הפרה או המים, אף שהוא היזק שאינו ניכר.
<h3> ה</h3>
<b>הִכְנִיס פָּרָה</b>. פרה אדומה שאינה שלו.
<b>לַמַּרְבֵּק</b>. מקום שבו מפטמים את העגלים.
<b>כְּדֵי שֶׁתֵּינִיק וְתָדוּשׁ</b>. לצורך הנקת עגל ודישת תבואה. והדישה היא מלאכה שפוסלת אותה, וגם אם דשה מעצמה, מכיוון שהכניסה על דעת שתדוש, הרי היא נפסלת בכך (ראה הלכות פרה אדומה א,ז). [הערה: יש נוסחאות שבהן הגרסה: “שתינק“.]
<b>וְהִסִּיחַ דַּעְתּוֹ מִמֵּי חַטָּאת</b>. או ששקל מי חטאת ובזמן השקילה הסיח דעתו מהם, והרי הם נפסלים בכך (שם י,ה).
<b>פָּטוּר מִדִּינֵי אָדָם</b>. אף על פי שפסל אותם, אין מחייבים אותו בבית דין מכיוון שבמקרים אלו לא עשה פעולה בגוף הדבר שניזוק.
<b>וְחַיָּב בְּדִינֵי שָׁמַיִם</b>. מבחינה מוסרית הוא אחראי לנעשה וראוי שישלם (ראה הלכות נזקי ממון ב,יט ובפסקים ושיטות שם).
<h3> ו</h3>
<b>שֶׁאֵין אָדָם מִיִּשְׂרָאֵל אוֹסֵר דָּבָר שֶׁאֵינוֹ שֶׁלּוֹ</b>. משום שאין כוונתו לנסך לעבודה זרה אלא לצער את חברו (ראה בבלי חולין מא,א, הלכות שחיטה ב,כא).
<b>וְאִם הָיָה לוֹ בּוֹ שֻׁתָּפוּת אוֹ שֶׁהָיָה מְשֻׁמָּד וכו‘</b>. במקרים אלו אין לומר שהתכוון לצער את חברו אלא לנסך את היין, ולכן היין נאסר וחייב לשלם לחברו על היזק זה, אף שהוא היזק שאינו ניכר.
<b>אוֹ שֶׁהִתְרוּ בּוֹ וְקִבֵּל הַהַתְרָאָה שֶׁהֲרֵי הוּא מְשֻׁמָּד</b>. שניכר שעושה את העברה להכעיס, והריהו משומד לעברה אחת שדינו כמשומד לכל התורה (ראה הלכות תשובה ג,ט).
<b>וְהֵיאַךְ יִתְחַיֵּב זֶה לְשַׁלֵּם וַהֲרֵי הוּא מִתְחַיֵּב בְּנַפְשׁוֹ</b>. שהמנסך לעבודה זרה חייב מיתה (הלכות עבודה זרה ג,ג), והמחויב מיתה וממון על מעשה אחד פטור מן התשלומים (כדלעיל ד,ה).
<b>מִפְּנֵי שֶׁמֵּעֵת שֶׁהִגְבִּיהוֹ וכו‘</b>. הפטור מתשלום הוא רק אם חיוב המיתה והממון היו בו זמנית, אך אם היו בזמנים שונים במהלך אותו מעשה אינו פטור מלשלם (ראה הלכות גנבה ג,א-ב). ובמקרה האמור כאן חיוב הממון היה כבר בשלב ההגבהה, וחיוב המיתה היה רק בשעת הניסוך בפועל, ולכן משלם.
<h3> ז</h3>
<b>כָּל הַגּוֹרֵם לְהַזִּיק מָמוֹן חֲבֵרוֹ חַיָּב לְשַׁלֵּם</b>. ראה גם הלכות נזקי ממון יד,ז.
<b>אַף עַל פִּי שֶׁאֵינוֹ הוּא הַמַּזִּיק זֶה הַנֶּזֶק עַצְמוֹ בָּאַחֲרוֹנָה וכו‘</b>. אף שפעולת הנזק הסופית לא נעשתה על ידו, מכיוון שהוא הגורם לה, חייב (כדלקמן ה“ח).
<b>עַל גַּבֵּי כָּרִים וּכְסָתוֹת</b>. ואם הכלים היו נופלים עליהם לא היו נשברים.
<b>חַיָּב נֶזֶק שָׁלֵם</b>. המסלק חייב בתשלום כל הנזק. ובעל הכלי אינו מוגדר כשותף בנזק, משום שבשעת הזריקה היה סבור שהכרים והכסתות מונחים במקומם, ולא היה לו להעלות על דעתו שמישהו יסלק אותם משם (דרישה חו“מ סי‘ שפו).
<h3> ח</h3>
<b>וְקָדַם בַּעַל הַכְּלִי וְהֵסִיר הַכָּרִים הַזּוֹרֵק חַיָּב</b>. וחייב בתשלום כל הנזק, משום שאין לאדם רשות לזרוק כלי שאינו שלו על גבי כרים וכסתות שאינם שלו מתוך הנחה שלא יסולקו, ובעל הכרים והכסתות אינו נחשב שותף בנזק משום שיש לו רשות לסלקם מתי שירצה (דרישה חו“מ סי‘ שפו).
<h3> ט</h3>
<b>וְכֵן הַשּׂוֹרֵף שְׁטָרוֹתָיו שֶׁל חֲבֵרוֹ</b>. שטרי חוב, וכעת אינו יכול לגבות חובו.
<b>שֶׁאַף עַל פִּי שֶׁאֵין גּוּף הַשְּׁטָר מָמוֹן</b>. ולא הזיק ממון ממשי.
<b>שֶׁשְּׁטָר מְקֻיָּם הוּא</b>. שחתימותיו אושרו על ידי בית דין כחתימות כשרות. שאם לא כן אי אפשר לגבות בשטר זה מאחר שאפשר לטעון שהחתימות זויפו.
<b>וְכָךְ הָיָה כָּתוּב בּוֹ</b>. שהשורף מודה שהסכום שטוען בעל השטרות אכן היה כתוב בהם.
<b>וּמֵחֲמַת שֶׁשְּׂרָפוֹ הוּא שֶׁאֵינוֹ יָכוֹל לִגְבּוֹת הַחוֹב</b>. שלולי מעשה השרפה היה ניתן לגבות את החוב. אבל אם הלווה לאדם אלים או עני ולא היה ניתן לגבות את השטר בכל מקרה, או שהמלווה מחל על החוב וכדומה, המזיק פטור (שטמ“ק בבא קמא צח,ב).
<b>אֲבָל אִם לֹא הֶאֱמִינוֹ</b>. ואין לניזק ראיה לטענתו.
<h3> י</h3>
<b>רְאוּבֵן שֶׁהָיָה נוֹשֶׁה בְּשִׁמְעוֹן</b>. שהיה שמעון חייב לו כסף.
<b>וּמָכַר הַשְּׁטָר לְלֵוִי</b>. ראובן מכר ללוי את שטר החוב ואת הזכות לגבות את החוב משמעון.
<b>הֲרֵי נִפְטַר שִׁמְעוֹן כְּמוֹ שֶׁיִּתְבָּאֵר בִּמְקוֹמוֹ</b>. הלכות מכירה ו,יב. שאף שמדברי סופרים ניתן למכור את החוב והשעבוד שבשטר, אין מכירה זו מועילה מן התורה, ולכן המלווה יכול למחול על החוב ומחילתו חלה. ואם כן כאשר ראובן מחל לשמעון על חובו, נמצא שהשטר שמכר ללוי נעשה חסר ערך, והרי הפסידו את דמי החוב.
<b>וְכֵן אִם מְחָלוֹ יוֹרֵשׁ רְאוּבֵן וכו‘</b>. שאף היורש של בעל החוב יכול למחול על החוב גם אם נמכר שטר החוב לאחר (שם).
<h3> יא</h3>
<b>וְכֵן הָעוֹשֶׂה עַבְדּוֹ הַפּוֹתִיקִי</b>. שהיה לו חוב לחברו, וייחד את העבד לגביית החוב, וכגון שהתנה שהמלווה יגבה את חובו רק מהעבד ולא משאר הנכסים של הלווה (פה“מ גיטין ד,ד, הלכות מלווה ולווה יח,ו).
<b>וְחָזַר וְשִׁחְרְרוֹ</b>. לאחר ששיעבד את העבד לפירעון החוב, חזר הלווה ושחרר את העבד, והדין הוא ששחרורו מפקיע את השעבוד למלווה והעבד יוצא לחירות.
<b>וְכוֹפִין אֶת בַּעַל הַחוֹב גַּם הוּא לְשַׁחְרֵר הָעֶבֶד כְּדֵי שֶׁלֹּא יִפְגַּע בּוֹ וְיֹאמַר לוֹ עַבְדִּי אַתָּה</b>. אף על פי שהשחרור מפקיע את השעבוד והעבד מוגדר כמשוחרר, מפני תיקון העולם כופים את המלווה לשחררו כדי שלא יטען שהוא עבדו מכוח השעבוד (שם).
<b>וְכֵן הַדּוֹחֵף מַטְבֵּעַ חֲבֵרוֹ וְנִתְגַּלְגֵּל וְיָרַד לַיָּם</b>. ולא הזיק את המטבע עצמו, שהרי הוא נמצא בתוך הים בשלמותו, והנזק שנגרם לבעליו הוא שאין באפשרותו להגיע למטבע.
<b>וְכֵן הַצּוֹרֵם</b>. מנקב, ומום זה פוסל אותה מהקרבה או מלשמש כפרה אדומה (ראה הלכות ביאת מקדש ז,ג, הלכות פרה אדומה א,ז).
<b>הַמְרַקֵּעַ</b>. מרדד, משטח.
<b>וְהֶעֱבִיר צוּרָתָן</b>. הוריד את הצורה החקוקה עליהם, ובשל כך ירדו מערכם, שאינם מטבעות אלא חתיכות מתכת.
<h3> יב</h3>
<b>הֲרֵי זֶה הָאַחֵר פָּטוּר</b>. והזורק חייב, שהרי זריקתו היא הגורם הראשון לשבירת הכלי (כדלעיל ה“ח).
<h3> יג</h3>
<b>שׁוֹר שֶׁהָיָה עוֹמֵד לַהֲרִיגָה מִפְּנֵי שֶׁהוּא מַזִּיק אֶת הַבְּרִיּוֹת</b>. כגון שהיה רועה בשדות וכרמים שהוא עומד להריגה מחמת היזק זה (ראה הלכות נזקי ממון ה,א), או שהמית אדם ועומד להריגה (מאירי בבא קמא צא,ב; וראה יש“ש שם ח,ס שמדובר בזמן הזה שאין בית דין דנים בכך והריגתו מוטלת על בעליו).
<b>וְאִילָן שֶׁהוּא עוֹמֵד לִקְצִיצָה מִפְּנֵי שֶׁהוּא מַזִּיק אֶת הָרַבִּים</b>. כגון שיש חשש שייפול לרשות הרבים (ראה הלכות נזקי ממון יג,יט).
<b>כְּמוֹ שֶׁיִּרְאוּ הַדַּיָּנִים</b>. לפי מה שיקבעו הדיינים.
<b>שֶׁהֲרֵי הִפְקִיעָן מִלַּעֲשׂוֹת מִצְוָה</b>. שעל פי דין מחויב לסלק הנזק ומצווה לשמוע לדברי חכמים (ר“ח בבא קמא צא,ב), או שהוא מצד מצוות לא תשים דמים בביתך (יש“ש, וראה הלכות רוצח ושמירת נפש יא,ד).
<b>הוֹאִיל וְהוּא עוֹמֵד לְכָךְ הֲרֵי זֶה פָּטוּר</b>. שאז יש בטענת המזיק ממש שמסתבר שאכן כך אמר לו הבעלים.
<h3> יד</h3>
<b>וְכֵן מִי שֶׁשָּׁחַט חַיָּה אוֹ עוֹף וּבָא אַחֵר וְכִסָּה הַדָּם</b>. קיים במקומו את מצוות כיסוי הדם בעפר (ראה הלכות שחיטה יד,א).
<h3> טו</h3>
<b>שָׁמִין לַמַּזִּיק בְּיָדוֹ כְּדֶרֶךְ שֶׁשָּׁמִין לוֹ אִם הִזִּיק מָמוֹנוֹ</b>. אופן הערכת הנזק וחיוב התשלום של המזיק את חברו בעצמו הוא באותו האופן של מי שממונו הזיק את חברו.
<b>וּמְשַׁלֵּם הַפְּחָת לַנִּזָּק עִם הַנְּבֵלָה אוֹ הַכְּלִי הַשָּׁבוּר</b>. נותן לניזק את הנבלה של בהמתו או את הכלי השבור שלו, ומשלים את הפער בין שוויים כעת לשוויים המקורי.
<b>כְּדֶרֶךְ שֶׁבֵּאַרְנוּ בְּשׁוֹרוֹ שֶׁהִזִּיק</b>. הלכות נזקי ממון ז,ח-ט.
<b>דָּרַךְ עֲנָבִים שֶׁל חֲבֵרוֹ שָׁמִין לוֹ הֶזֵּקָן</b>. עשה מהם יין וגרם להפסד, כגון שהתקלקל או פחת ערכו.
<h3> טז</h3>
<b>כְּשֶׁגּוֹבִין הַפְּחָת מִן הַמַּזִּיק גּוֹבִין מִן הַמִּטַּלְטְלִין שֶׁלּוֹ</b>. ואפילו אם המיטלטלין שנמצאים בידו הם פסולת התבואה לאחר טחינתה (‘סובין‘), הם קודמים בגבייה לקרקע (הלכות נזקי ממון ח,י).
<b>מִן הַיָּפֶה שֶׁבִּנְכָסָיו</b>. הקרקע המשובחת שברשותו (שם).
<h3> יז</h3>
<b>כָּל הַמַּזִּיק מָמוֹן חֲבֵרוֹ וְאֵינוֹ יוֹדֵעַ מַה הִזִּיק</b>. אין המזיק יודע מה הזיק על מנת שנוכל לאמוד כמה עליו לשלם.
<b>הֲרֵי הַנִּזָּק נִשְׁבָּע בְּתַקָּנַת חֲכָמִים וְנוֹטֵל</b>. שעל פי דין תורה על התובע להוכיח את תביעתו ואינו נאמן בשבועה. אך חכמים קנסו את המזיק שישלם לאחר שהניזק יישבע כמה ניזוק על ידו.
<b>כְּמוֹ הַנִּגְזָל</b>. שגם לגביו תיקנו שיישבע לגזלן וייטול ממנו (הלכות גזלה ד,א). והטעם בתקנות אלו “כדי שלא יתרבו הנזקים וההפקרות בין בני אדם“ (פה“מ שבועות ז,ג).
<b>וְהוּא שֶׁיִּטְעֹן דְּבָרִים שֶׁהוּא אָמוּד בָּהֶן כְּמוֹ שֶׁבֵּאַרְנוּ בַּנִּגְזָל</b>. הלכות גזלה ד,ג, שיתבע דברים כאלו שמסתבר לומר שהיו ברשותו.
<h3> יח</h3>
<b>כִּיס</b>. ארנק.
<b>אוֹ שֶׁמְּסָרוֹ בְּיַד אַנָּס וְאָבַד</b>. שהראה לאדם שלוקח נכסים בכוח את כיסו של חברו, וזה לקחם (ראה לקמן ח,א).
<b>נִשְׁבָּע בִּנְקִיטַת חֵפֶץ</b>. נשבע כמה זהובים היו בארנק, בעודו אוחז ספר תורה בידו (ראה הלכות שבועות יא,ח) כדין הנשבעים ונוטלים (הלכות טוען ונטען א,ב).
<b>דְּבָרִים שֶׁהוּא אָמוּד בָּהֶן אוֹ אָמוּד לְהַפְקִידָן אֶצְלוֹ</b>. שמסתבר לומר שהיו בבעלותו של התובע דברים כאלו או שמסתבר שהפקידו אותם אצלו לשמירה.
<b>וְדַרְכָּן לְהַנִּיחָן בְּכִיס</b>. שדרך דברים מעין אלו להניחם בארנק.
<b>אֲבָל אִם אֵין דַּרְכָּן לְהַנִּיחָן בִּכְלִי זֶה הוּא פָּשַׁע בְּעַצְמוֹ</b>. גרם היזק לעצמו, שהרי גם אם אמת בדבריו, אינו יכול ליטלם בשבועה (מ“מ, וראה פסקים ושיטות).
<b>חֵמֶת</b>. נאד, שק קטן מעור.
<b>וּמְחֻפִּין</b>. מכוסים.
<b>וְאִם תָּפַס אֵין מוֹצִיאִין מִיָּדוֹ וכו‘</b>. משום שמקרה זה מוטל בספק אם מועילה בו שבועה של הניזק, אם תפס אין מוציאים מידו, ככל ספק ממוני (ראה גם לעיל ב,יג).
<h3> יט</h3>
<b>שֶׁהֲרֵי זֶה הַמַּזִּיק מְחֻיָּב שְׁבוּעָה וְאֵינוֹ יָכוֹל לְהִשָּׁבַע</b>. המזיק חייב בשבועה מן התורה כדין המודה במקצת, אך מחמת שאינו יודע כמה זהובים היו שם, אינו יכול להישבע ומשלם כפי טענת הניזק.
<b>כְּמוֹ שֶׁיִּתְבָּאֵר בְּעִנְיַן הַפִּקָּדוֹן</b>. הלכות שאלה ופיקדון ה,ו.
<h2>פרק ח</h2>
<h3> א</h3>
<b>אַנָּס</b>. אדם שלוקח נכסים בכוח.
<b>חַיָּב לְשַׁלֵּם מִן הַיָּפֶה שֶׁבִּנְכָסָיו</b>. כדין מזיק (לעיל ז,טז).
<b>וְאִם מֵת גּוֹבִין מִיּוֹרְשָׁיו כִּשְׁאָר כָּל הַמַּזִּיקִין</b>. כדין כל מזיק שמת קודם שישלם (ראה הלכות נזקי ממון ח,יא-יב). שתשלום זה הוא חיוב ממוני גמור, ואינו מוגדר כקנס שחיובו אינו עובר ליורשים (מ“מ, וראה לעיל ז,ג).
<b>אַף עַל פִּי שֶׁלֹּא נָשָׂא הַמּוֹסֵר וְלֹא נָתַן בְּיָדוֹ אֶלָּא הִרְגִּיל בִּלְבַד</b>. חיוב המוסר הוא לא רק במקרה שנטל את הממון בידיו מן הניזק והביאו לאנס, אלא גם אם גרם לכך שהאנס ייקח את ממון חברו, כגון שהראה לו את ממונו וכדומה.
<b>הִרְגִּיל</b>. גרם לפעולה שתיעשה (השווה הלכות בכורות ב,ח).
<h3> ב</h3>
<b>שֶׁהַמַּצִּיל עַצְמוֹ בְּמָמוֹן חֲבֵרוֹ חַיָּב לְשַׁלֵּם</b>. לקמן הי“ג.
<h3> ג</h3>
<b>אוֹצַר</b>. מצבור.
<b>וְעָמַד מוֹסֵר</b>. מעצמו.
<b>אוֹ עַד שֶׁיַּרְאֶה לוֹ מָמוֹן פְּלוֹנִי שֶׁהוּא בּוֹרֵחַ מִלְּפָנָיו</b>. ממונו של אדם שנמלט מהמלך.
<b>הֲרֵי זֶה פָּטוּר וכו‘</b>. מכיוון שלא הזיק בידיו, ואינו חייב לשתוק ולהסתכן בכדי שלא יוזק ממון חברו.
<h3> ד</h3>
<b>וַאֲפִלּוּ הוֹלִיכוֹ זֶה הַמּוֹסֵר שֶׁהֶרְאָה</b>. שעל מה שהראה אינו חייב מפני שאנסוהו והוא לא נשא ונתן ביד. ועל מה שהוליך את הממון בידו לאחר מכן אינו חייב משום שבאותו הזמן כבר נחשב הממון כאבוד.
<b>וּכְאִלּוּ נִשְׂרַף</b>. וכשנושא ונותן בידיו אינו מזיק לחברו.
<h3> ה</h3>
<b>וִיסַלֵּק יַד הָאוֹנֵס מִבֵּינֵיהֶן</b>. ידאג לכך שהגויים ישחררו את הקרקע או המיטלטלין.
<b>וְיַעֲשׂוּ דִּין בְּיִשְׂרָאֵל</b>. ילכו לבית דין מישראל שיכריע בריב שלהם.
<h3> ו</h3>
<b>מִי שֶׁנִּתְפַּשׂ עַל חֲבֵרוֹ וְלָקְחוּ מִמֶּנּוּ גּוֹיִם מָמוֹן בִּגְלַל חֲבֵרוֹ</b>. שלקחו ממנו כסף בתואנה שאינם מצליחים לקחת מחברו.
<b>אֵין חֲבֵרוֹ חַיָּב לְשַׁלֵּם</b>. ואינו נחשב למציל עצמו בממון חברו.
<b>וְאֵין לְךָ מִי שֶׁנִּתְפַּשׂ עַל חֲבֵרוֹ... חוּץ מִן הַנִּתְפָּשׂ מִפְּנֵי הַמַּס וכו‘</b>. משום שהמס והתשורה הם אישיים וגם נלקחים כדין (מ“מ, מער“ק), הם מוטלים על חברו ויש לחברו דין של מציל את עצמו בממון חברו.
<b>הַתְּשׁוּרָה</b>. מתנה שחובה ליתנה.
<b>וְהוּא שֶׁיִּקְּחוּ מִמֶּנּוּ בְּפֵרוּשׁ בִּגְלַל פְּלוֹנִי בִּפְנֵי עֵדִים</b>. שעליו להוכיח ששילם עבור חברו.
<h3> ז</h3>
<b>וְלֹא יָדְעוּ הָעֵדִים כַּמָּה הִפְסִידוֹ... אִם תָּפַשׂ הַנִּמְסָר אֵין מוֹצִיאִין מִיָּדוֹ</b>. במקרה זה יש ספק אם הנמסר נשבע ונוטל כפי שתיקנו בנגזל (הלכות גזלה ד,א) או לא. ולכן בית דין לא מחייבים על פי שבועת הנמסר, אך אם הנמסר תפס ממון המוסר אין מוציאים מידו, והוא יישבע כמה נלקח ממנו ולפי זה ישאירו בידו.
<b>אֶלָּא נִשְׁבָּע בִּנְקִיטַת חֵפֶץ</b>. בעודו אוחז ספר תורה בידו (הלכות שבועות יא,ח).
<b>בִּרְאָיָה בְּרוּרָה</b>. על פי עדים כשרים שיעידו באופן ברור כמה ממון הפסידו במסירתו.
<h3> ח</h3>
<b>שְׁבוּעָה חֲמוּרָה</b>. שבועה שמשביעים הדיינים את מי שחייב שבועה מן התורה או מדברי חכמים והיא נעשית בנקיטת חפץ. כגון במקרה שיש עד אחד על המסירה, ועד אחד מחייב שבועה מהתורה.
<b>שְׁבוּעַת הֶסֵּת</b>. שבועה קלה מתקנת חכמי התלמוד בלא נקיטת חפץ שחייב להישבע כל מי שכופר בטענת חברו (ראה הלכות שבועות יא,ז-ח ושם הי“ג). וכגון שאין עדים שמסר אלא רק טענה.
<b>מִפְּנֵי שֶׁהוּא רָשָׁע וְאֵין לְךָ פָּסוּל יָתֵר מִזֶּה</b>. הלכות טוען ונטען ב,ב.
<b>אֵינוֹ רָשָׁע אֶלָּא בֶּן תַּשְׁלוּמִין הוּא בִּלְבַד</b>. מפני שהיה אנוס, ומוטל עליו חוב כספי אך לא משתנה מעמדו לעניין השבועה.
<h3> ט</h3>
<b>וַאֲפִלּוּ הָיָה מֵצֵר לוֹ וּמְצַעֲרוֹ</b>. אך אם מצר ומצער את הציבור מותר למסרו (לקמן הי“א).
<b>אֵין לוֹ חֵלֶק לָעוֹלָם הַבָּא</b>. הלכות תשובה ג,ו.
<h3> י</h3>
<b>מֻתָּר לַהֲרֹג הַמּוֹסֵר בְּכָל מָקוֹם וַאֲפִלּוּ בַּזְּמַן הַזֶּה שֶׁאֵין דָּנִין דִּינֵי נְפָשׁוֹת</b>. אפילו במקום שאין בו דיינים סמוכים או כיום שאין סמיכה ואין דנים דיני נפשות. והסיבה היא שהריגתו אינה מעשה של ענישה שצריך להיעשות בבית דין אלא פעולה של הצלה ומניעת הפסד, משום שהגויים לא מרחמים על מי שנופל לידיהם, והמוסר מסכן את חייו של הנמסר.
<b>מָמוֹן קַל</b>. שערכו נמוך.
<b>הֲרֵי הִתִּיר עַצְמוֹ לְמִיתָה</b>. הביא את עצמו למצב שמותר להרגו.
<b>מִצְוָה לְהָרְגוֹ</b>. כשם שמצווה להציל את הנרדף מידי רודפו הרוצה להרגו (ראה הלכות רוצח א,ו ואילך).
<h3> יא</h3>
<b>בְּעָרֵי הַמַּעֲרָב</b>. ספרד או צפון אפריקה.
<b>כְּפִי רִשְׁעָם</b>. בהתאם לחומרת מעשיהם.
<h3> יב</h3>
<b>אוֹ לִדְבַר עֲבֵרָה</b>. לבצע בו עברה של גילוי עריות, כגון שרדף אחרי נערה מאורסה לאנסה (ראה הלכות רוצח א,י-יא), ובכל אלו הדין שמצווה להרוג את הרודף.
<b>מִפְּנֵי שֶׁהוּא מִתְחַיֵּב בְּנַפְשׁוֹ</b>. שבזמן הרדיפה מותר להרגו כמי שחייב מיתה, ואין חייבים תשלום ממון על מעשה שחייבים עליו מיתה (ראה הלכות גנבה ג,א, ט,יג).
<h3> יג</h3>
<b>לֹא יְהֵא מָמוֹנוֹ חָבִיב מִגּוּפוֹ</b>. אם מותר להרוג את הרודף בכדי להינצל ממנו, כל שכן שמותר לשבר את כליו.
<b>שֶׁהַמַּצִּיל עַצְמוֹ בְּמָמוֹן חֲבֵרוֹ חַיָּב</b>. ראה גם לעיל ה“ב.
<h3> יד</h3>
<b>וְלֹא מִן הַדִּין</b>. שכן מן הדין חייב אם שיבר כלים של אחרים.
<b>אֶלָּא תַּקָּנָה</b>. תקנת חכמים.
<b>אוֹ יִתְמַהְמֵהַּ וִיעַיֵּן בְּעֵת שֶׁיִּרְדֹּף</b>. ייזהר מלהזיק לאחרים ויתמהמה מלהציל את הנרדף.
<h3> טו</h3>
<b>וְעָמַד אֶחָד מֵהֶן וְהֵקֵל מִמַּשָּׂאָהּ</b>. ראה הלכות גזלה יב,יד כיצד מחלקים את ההפסד בין בעלי המשא (וראה עוד ערוה“ש שפ,ח).
