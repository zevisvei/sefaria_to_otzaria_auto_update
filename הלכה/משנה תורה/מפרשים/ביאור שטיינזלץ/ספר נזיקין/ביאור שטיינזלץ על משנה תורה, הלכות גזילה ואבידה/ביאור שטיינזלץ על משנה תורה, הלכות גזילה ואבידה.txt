<h1>ביאור שטיינזלץ על משנה תורה, הלכות גזילה ואבידה</h1>
<h2>פרק א</h2>
<h3> א</h3>
<b>שֶׁהֲרֵי הַכָּתוּב נִתְּקוֹ לַעֲשֵׂה שֶׁאִם גָּזַל חַיָּב לְהַחֲזִיר</b>. איסור לא תעשה (‘ולא תגזל‘) נעתק להיות מצוות עשה (‘והשיב את הגזלה‘) ואין לוקים על לאו כזה (הלכות סנהדרין יח,ב).
<b>וַאֲפִלּוּ שָׂרַף הַגְּזֵלָה אֵינוֹ לוֹקֶה וכו‘</b>. אף שבלאו הניתק לעשה אם לא קיים את העשה שבו לוקה עליו, והיה אמור ללקות מכיוון שלא השיב את הגזלה, בכל זאת הוא פטור ממלקות מסיבה אחרת: היות שהוא חייב לשלם את שווי הגזלה, וכל לאו שיש בו חיוב תשלומים אין לוקים עליו (שם, וראה גם הלכות גנבה א,א).
<h3> ב</h3>
<b>וְאָסוּר לִגְזֹל כָּל שֶׁהוּא דִּין תּוֹרָה</b>. מהתורה אסור לגזול גם פחות משווה פרוטה (אלא שאין חיוב השבה בכך כדלקמן ה“ו).
<b>אֲפִלּוּ גּוֹי עוֹבֵד עֲבוֹדָה זָרָה אָסוּר לְגָזְלוֹ</b>. ראה גם הלכות גנבה א,א.
<h3> ג</h3>
<b>כְּגוֹן שֶׁחָטַף מִטַּלְטְלִין מִיָּדוֹ</b>. וגם בגזלת קרקע עובר על לאו (הלכות גנבה ז,יא).
<b>אוֹ שֶׁתָּקַף בַּעֲבָדָיו וּבְהֶמְתּוֹ</b>. החזיק בהם בכוח.
<b>וְנִשְׁתַּמֵּשׁ בָּהֶן</b>. ראה לקמן ג,ו-ז.
<b>אוֹ שֶׁיָּרַד לְתוֹךְ שָׂדֵהוּ וְאָכַל פֵּרוֹתֶיהָ</b>. ראה לקמן ט,ה.
<h3> ד</h3>
<b>בִּרְצוֹן הַבְּעָלִים</b>. בניגוד לגזלה שהדבר בא לידו שלא מרצון הבעלים.
<b>כְּגוֹן שֶׁהָיָה לוֹ בְּיַד חֲבֵרוֹ הַלְוָאָה אוֹ פִּקָּדוֹן</b>. שהלווה לחברו או הפקיד אצלו.
<b>אוֹ שְׂכִירוּת</b>. נראה שהכוונה שחברו עבד אצלו כשכיר והוא מחזיק בידו את שכר עבודתו ואינו נותן לו. ואף על פי שבמקרה זה החבר לא נתן לו ממון הריהו בכלל איסור עושק (ראה סה“מ לא תעשה רמז, הלכות שכירות יא,ב).
<b>אַלָּם וְקָשֶׁה</b>. אדם אלים שקשה לעשות עמו דין.
<h3> ה</h3>
<b>תִּקְנוּ חֲכָמִים מִפְּנֵי תַּקָּנַת הַשָּׁבִים שֶׁיִּהְיֶה נוֹתֵן אֶת דָּמֶיהָ וְלֹא יַפְסִיד הַבִּנְיָן</b>. תיקנו תקנה כדי להקל על הגזלנים שחפצים לשוב בתשובה, שכן אם השבת הגזלה עצמה תגרום להפסד, הדבר יקשה על גזלנים בחזרתם למוטב (וראה לקמן הי“ג ולקמן ב,ב תקנות נוספות להקל על השבים).
<b>וְעָשָׂה אוֹתָהּ בְּסֻכַּת הֶחָג</b>. בנה אותה בסוכה של חג הסוכות (ראה גם הלכות סוכה ה,כה).
<b>נוֹתֵן לוֹ אֶת דָּמֶיהָ</b>. מכיוון שמקיים בה מצווה היא נחשבת לבניין קבוע שעשו בו בחג תקנת השבים, אף על פי שכשלעצמה אינה מבנה קבע (רש“י ומאירי סוכה לא,א).
<b>אֲבָל לְאַחַר הֶחָג</b>. אם תבע אותו לאחר סוכות.
<b>וְלֹא בְּנָיָהּ בְּטִיט</b>. שאם חיבר אותה בטיט נדונה כמבנה קבע ודינה כקורה שבנה בבירה  (רש“י שם).
<b>נִשְׁתַּנָּת מְשַׁלֵּם דָּמֶיהָ</b>. כמבואר לקמן פרק ב.
<b>חַיָּב לְשַׁלֵּם הַקֶּרֶן בִּלְבַד</b>. בניגוד לגנב שמשלם תשלומי קנס אם יש עדים שגנב (הלכות גנבה א,ד-ו). ואם נשבע לשקר והודה משלם קרן וחומש ומביא קרבן אשם (לקמן ז,א-ב).
<b>וּבָנָה אוֹתָהּ בַּבִּירָה</b>. עשה אותה חלק מהבירה, שהיא מבנה גדול.
<b>הוֹאִיל וְלֹא נִשְׁתַּנֵּית</b>. אף על פי שעתה היא חלק מהמבנה, מכל מקום היא כשלעצמה נותרה בעינה.
<h3> ו</h3>
<b>אַף עַל פִּי שֶׁעָבַר</b>. על איסור גזל מהתורה.
<b>אֵינוֹ בְּתוֹרַת הָשֵׁב גְּזֵלָה</b>. אין בו מצוות השבת הגזלה.
<b>אֲגֻדּוֹת</b>. של ירק וכדומה.
<b>וַהֲרֵי שְׁלָשְׁתָּן שָׁווֹת שְׁתֵּי פְּרוּטוֹת וְהֶחֱזִיר לוֹ שְׁתַּיִם</b>. ונמצא שכעת יש בידו אגודה ששווה פחות מפרוטה.
<b>גְּזֵלָה יֵשׁ כָּאן מִצְוַת הָשֵׁב גְּזֵלָה אֵין כָּאן</b>. אמנם גזל שווה פרוטה והתחייב בהשבה, אך מכיוון שנשאר בידו פחות מפרוטה ממה שגזל אינו חייב במצוות השבה (לפנינו בבבלי בבא קמא קה,א הגרסה: “גזלה אין כאן מצות השב גזלה אין כאן“ והראשונים הביאו שם כמה הסברים לעניין, וראה במפרשים שדנו ביחס בין דברי הרמב“ם כאן לגרסה זו).
<h3> ז</h3>
<b>בַּיִּשּׁוּב</b>. מקום מיושב.
<b>שֶׁמָּא תֵּאָנֵס מִמֶּנִּי כָּאן</b>. שמדבר הוא מקום סכנה והגזלה אינה בטוחה אצלו.
<b>וְכֵן בִּדְמֵי הַגְּזֵלָה</b>. במקרה שמשלם את שווייה, הבחירה ביד הנגזל שלא לקבל את התשלום במדבר (ראה גם הלכות מלווה ולווה יג,ח, הלכות שאלה ופיקדון ז,יא).
<h3> ח</h3>
<b>וְהִבְלִיעַ לוֹ בַּחֶשְׁבּוֹן</b>. כשעשה עם הנגזל חשבון על עניין אחר הוסיף את דמי הגזלה לחשבון ללא ידיעתו.
<b>שֶׁאָדָם עָשׂוּי לְמַשְׁמֵשׁ בְּכִיסוֹ בְּכָל שָׁעָה וכו‘</b>. אדם רגיל לבדוק לעתים קרובות כמה כסף יש לו בארנק, וניתן להניח שכבר ספר את המטבעות שחזרו אליו יחד עם שאר המטבעות שהיו לו בארנק.
<b>וּמִנְיָן שֶׁלֹּא מִדַּעַת פּוֹטֵר</b>. אף על פי שהגזלן לא הודיע לבעלים שהחזיר את המעות לארנקו, מכיוון שהבעלים יודע כעת שיש לו את כל מעותיו נפטר הגזלן מאחריות (השווה הלכות גנבה ד,י-יא).
<b>וְאִם הֶחֱזִיר לְכִיס שֶׁאֵין בּוֹ כְּלוּם לֹא יָצָא</b>. שאינו עשוי למשמש בו בכל שעה, ומכיוון שאינו יודע שיש בו כעת מעות לא ייזהר לשמרם.
<h3> ט</h3>
<b>וְהִכְבִּיד עָלָיו בְּרֵעִים וְהִפְצִיר בּוֹ עַד שֶׁלְּקָחוֹ מִמֶּנּוּ</b>. שלח את רעיו כדי שישכנעו אותו למכרו לו עד שלבסוף הסכים לכך.
<b>וְאֵין לוֹקִין עַל לָאו זֶה שֶׁאֵין בּוֹ מַעֲשֶׂה</b>. מכיוון שהאיסור הוא ההפצרה בחברו ודיבור אינו מעשה (ראה הלכות סנהדרין יח,א).
<b>וְאֵינוֹ עוֹבֵר עַל לָאו זֶה עַד שֶׁיִּקַּח הַחֵפֶץ שֶׁחָמַד</b>. שאף שעיקרו של איסור החימוד הוא ההפצרה, מכל מקום אין עוברים על האיסור אם החימוד לא הגיע לכלל מעשה של קניית החפץ בפועל.
<h3> י</h3>
<b>כֵּיוָן שֶׁחִשֵּׁב בְּלִבּוֹ הֵיאַךְ יִקְנֶה מִמֶּנּוּ דָּבָר זֶה וְנִפְתָּה לִבּוֹ בַּדָּבָר עָבַר בְּלֹא תַעֲשֶׂה</b>. מדובר כאן שחשב כיצד להשיג את תאוותו, אך עצם התאווה בלבד אינה בכלל הלאו (ראה שמונה פרקים לרמב“ם פרק ו).
<b>וְאֵין תַּאֲוָה אֶלָּא בַּלֵּב בִּלְבַד</b>. תאווה כשלעצמה היא פעולה נפשית ולא מעשית.
<h3> יא</h3>
<b>אַף עַל פִּי שֶׁהִרְבָּה לָהֶם בְּדָמִים</b>. שהציע להם תשלום גבוה.
<b>מִמַּעֲשֵׂה אַחְאָב וְנָבוֹת</b>. אחאב מלך ישראל התאווה לכרם נבות היזרעאלי, וכאשר נבות לא הסכים למכור לו דאגו אחאב ואיזבל להרגו כדי שאחאב יקבל לידו את הכרם (מלכים א פרק כא).
<h3> יג</h3>
<b>כֵּן אָרְחוֹת כָּל בֹּצֵעַ בָּצַע אֶת נֶפֶשׁ בְּעָלָיו יִקָּח</b>. כל מי שגוזל מחברו נוטל את נפשו, ואפילו רק שווה פרוטה.
<b>תַּקָּנַת חֲכָמִים הִיא שֶׁאֵין מְקַבְּלִין מִמֶּנּוּ</b>. אין לקחת ממנו את דמי הגזלה.
<b>כְּדֵי לְקָרֵב הַדֶּרֶךְ הַיְשָׁרָה עַל הַשָּׁבִין</b>. כדי להקל על מי שרוצה לשוב לדרך הישר (ראה גם הלכות מלווה ולווה ד,ה).
<h2>פרק ב</h2>
<h3> א</h3>
<b>וְאַף עַל פִּי שֶׁמֵּת הַגַּזְלָן וַהֲרֵי הִיא בְּיַד בָּנָיו הֲרֵי זוֹ חוֹזֶרֶת לִבְעָלֶיהָ בְּעַצְמָהּ</b>. ואין זה נחשב לשינוי רשות שקונה בצירוף ייאוש (לקמן ה“ג). ולגבי חובת ההשבה של בני הגזלן שמת כאשר הגזלה אינה קיימת ראה לקמן ה,ה-ו.
<b>קָנָה אוֹתָהּ בַּשִּׁנּוּי</b>. ואינו צריך להשיב את הגזלה עצמה אלא משלם לנגזל את שווייה.
<b>וּמְשַׁלֵּם דָּמֶיהָ כִּשְׁעַת הַגְּזֵלָה</b>. לפי מה שהייתה שווה בזמן שנגזלה.
<h3> ב</h3>
<b>מִפִּי הַשְּׁמוּעָה</b>. מסורת חכמים בפירוש הפסוקים.
<b>קָנָה הַגַּזְלָן כָּל הַשֶּׁבַח שֶׁהִשְׁבִּיחָה אַחַר יֵאוּשׁ</b>. כמבואר לקמן ה“ו.
<b>מִדִּבְרֵיהֶם מִפְּנֵי תַּקָּנַת הַשָּׁבִים</b>. חכמים תיקנו שיזכה הגזלן בשבח אחר הייאוש כדי להקל עליו להשיב את הגזלה.
<h3> ג</h3>
<b>קָנָה אוֹתָהּ הַלּוֹקֵחַ בְּיֵאוּשׁ וְשִׁנּוּי רְשׁוּת</b>. וכן הדין בגנב (ראה הלכות גנבה ה,ג).
<h3> ד</h3>
<b>הַגּוֹזֵל וְהִשְׁבִּיחַ וּמָכַר אוֹ הוֹרִישׁ לִפְנֵי יֵאוּשׁ וכו‘</b>. הגזלן עצמו זוכה רק בשבח שלאחר ייאוש, אך אם מכר או הוריש את הגזלה זכה הקונה או היורש בשבח גם ללא ייאוש וזוהי תקנה שתיקנו חכמים (ראה בבלי בבא קמא צו,א).
<b>וְחוֹזֵר הַנִּגְזָל וְנוֹטֵל דְּמֵי הַשֶּׁבַח מִן הַגַּזְלָן שֶׁהֲרֵי לֹא נִתְיָאֵשׁ</b>. בין הגזלן לנגזל נשאר הדין בעינו שאינו זוכה בשבח שנוצר לפני ייאוש, ולכן הנגזל גובה מהגזלן את דמי השבח ששילם ליורש או לקונה.
<b>וְכֵן אִם הִשְׁבִּיחַ הַלּוֹקֵחַ אוֹ הַיּוֹרֵשׁ וכו‘</b>. כאשר הקונה או היורש השביחו בעצמם את הגזלה, הרי הם קונים את השבח גם אם הבעלים לא התייאשו והנגזל גובה את השבח מהגזלן.
<h3> ה</h3>
<b>אַף עַל פִּי שֶׁהִשְׁבִּיחַ הַגּוֹי חוֹזֶרֶת לִבְעָלֶיהָ</b>. ואינו משלם שבח לגוי, שהגוי אינו כלול בתקנה זו (בבלי בבא קמא צו,א).
<b>מְכָרָהּ הַגּוֹי לְיִשְׂרָאֵל אַחַר שֶׁהִשְׁבִּיחָה... וְאִם תָּפַשׂ הַנִּגְזָל אֵין מוֹצִיאִין מִיָּדוֹ</b>. מקרה זה לא הוכרע בגמרא (שם), ומפני הספק אין מוציאים את הממון ממי שמוחזק בו. אבל אם הנגזל תפס את השבח אין מוציאים ממנו מכיוון שעתה הוא המוחזק.
<h3> ו</h3>
<b>כְּבָר בֵּאַרְנוּ</b>. לעיל הל‘ א-ב, והשווה הלכות גנבה א,יא-יב.
<b>וְנִטְעֲנָה</b>. הצמיחה צמר.
<b>מְשַׁלֵּם כִּשְׁעַת הַגְּזֵלָה</b>. שמחזיר את הגזלה והנגזל משלם לו את השבח.
<h3> ז</h3>
<b>מְשַׁלֵּם דְּמֵי פָּרָה הָעוֹמֶדֶת לֵילֵד וּדְמֵי רָחֵל הָעוֹמֶדֶת לְהִגָּזֵז</b>. וזכה בוולד ובגיזה מכיוון שבאו אחרי הייאוש.
<b>בִּרְשׁוּת בְּעָלֶיהָ הִיא עֲדַיִן אַף עַל פִּי שֶׁהַגַּזְלָן חַיָּב בָּאֳנָסֶיהָ</b>. ואף על פי שהגזלן חייב בכל אונס ונושא באחריות מלאה כבעלים אין דינו כבעלים.
<h3> ח</h3>
<b>וְהִקְדִּישׁ</b>. את הבהמה לקרבן.
<b>וְטָבַח אַחַר שֶׁנִּתְיָאֲשׁוּ הַבְּעָלִים</b>. לאחר ההקדשה התייאשו הבעלים ואז שחט את הבהמה מחוץ למקדש (מרכה“מ, ובכך מתורצת קושיית הראב“ד בהשגות).
<b>הֲרֵי הִיא בִּרְשׁוּת הַגַּזְלָן מִשָּׁעָה שֶׁהִקְדִּישָׁהּ בִּלְבַד וכו‘</b>. בהלכות מעשה הקרבנות (יח,יד) מבואר שאם גנב או גזל בהמה והקדישה ולאחר ייאוש שחטה בחוץ חייב כרת כדין השוחט קדשים בחוץ. ואף על פי שאין אפשרות להקדיש דבר שאינו שלו קודם ייאוש, מבואר שם שחכמים העמידו אותה ברשותו כדי להחמיר בדינו שיתחייב כרת על שחיטת קדשים בחוץ. וכאן מבואר שהעמדת הבהמה ברשות הגזלן היא משעת ההקדשה ואילך ולא כבר משעת הגזלה וזאת כדי שלא ירוויח את השבח מאז (מרכה“מ ויד“פ).
<h3> ט</h3>
<b>הָיְתָה כְּחוּשָׁה וּפִטְּמָהּ אֲפִלּוּ לִפְנֵי יֵאוּשׁ נוֹטֵל מִן הַנִּגְזָל שֶׁבַח הַפִּטּוּם</b>. יש שהסבירו שגם דין זה הוא מפני תקנת השבים, שבשבח שהוציא עליו ממון תיקנו שיזכה בו אפילו לפני ייאוש (או“ש ועוד, וראה אבן האזל נזקי ממון ז,יב שביאר באופן אחר; והשווה הלכות גנבה א,יא).
<h3> י</h3>
<b>לִבְרִיָּתוֹ</b>. למצבו הראשוני לפני שהשתנה.
<b>חוֹזְרִין לוּחוֹת</b>. חוזרים להיות לוחות עץ.
<h3> יא</h3>
<b>יָדֹק</b>. יפורר.
<b>לָשׁוֹן</b>. חתיכה גולמית.
<b>יַחֲזֹר לָשׁוֹן</b>. יחזור להיות לשון.
<h3> יב</h3>
<b>וְשָׁפָן</b>. שייף והחליק אותם.
<b>אוֹ חָפַר בָּהֶן</b>. חקק בהם כדי לעשותם כלי קיבול או לקבוע בחקיקה חלק אחר של הכלי.
<b>נִפְּצוֹ</b>. חבט את סיביו כדי להפרידם.
<b>וְלִבְּנוֹ</b>. ניקה אותו.
<b>טְוִי</b>. חוטים טוויים המוכנים לאריגת בגד.
<b>וַעֲשָׂיָהּ עָפָר</b>. פורר אותה.
<h3> יג</h3>
<b>וְשָׁפָן וְחִדְּשָׁן</b>. החליק את פניהן וצחצחן.
<b>מִתְיַשְּׁנִין</b>. מתכסות בשכבה כהה.
<b>גָּזַל דֶּקֶל מְחֻבָּר וּקְצָצוֹ לֹא קָנָה</b>. מכיוון ששמו היה ונשאר דקל (בבלי בבא קמא צו,א).
<b>כְּרָתוֹ חֻלְיוֹת חֻלְיוֹת וְעָשָׂהוּ קוֹרוֹת קָנָה</b>. שזהו שינוי גמור, אבל אם רק כרת אותו וקצצו לחוליות ולא עשה מהן קורות לא קנה, משום שאלו חוליות דקל ולא דבר אחר לגמרי (שם).
<h3> יד</h3>
<b>קְצָצָן לוּחוֹת עַד שֶׁנִּשְׁתַּנָּה שְׁמָם קָנָה</b>. אם חתך את הקורה לקרשים זהו שינוי גמור.
<b>גָּזַל עָלִים וַעֲשָׂיָן הֻפְיָא</b>. פיצל את עלי הדקל לשני חלקים בכל עלה ועשהו כעין מטאטא (רש“י בבא קמא צו,א).
<b>גָּזַל טָלֶה וְנַעֲשָׂה אַיִל</b>. גזל כבש קטן ושהה אצלו עד שבגר ונעשה איל.
<b>הֲרֵי זֶה שִׁנּוּי בְּיָדוֹ וְקָנָהוּ</b>. אף על פי שלא עשה מעשה בידיו, חל שינוי מהותי בגזלה וקנה אותה.
<h3> טו</h3>
<b>גָּזַל כְּלִי וְשִׁבְּרוֹ אֵין שָׁמִין לוֹ הַפְּחָת</b>. אינו יכול להחזיר את הכלי השבור ולשלם רק את ירידת הערך של הכלי על פי אומדן השמאים.
<b>שֶׁזּוֹ תַּקָּנָה הִיא לַבְּעָלִים</b>. ולכן אף על פי שהכלי נשבר או נפחת ונעשה בו שינוי לא קנה הגזלן את החפץ (וראה גר“א סי‘ שנד ס“ק יג וקצוה“ח שם ס“ק ג שהתקשו בעניין; והשווה הלכות גנבה א,טו).
<h3> טז</h3>
<b>וְהוּקְרָה</b>. התייקרה.
<b>אֲבָל שֶׁבַח הַיֹּקֶר אִם הָיְתָה הַגְּזֵלָה קַיֶּמֶת חוֹזֶרֶת בְּעֵינֶיהָ</b>. ולגבי זכייה בשבח היוקר כאשר הגזלה אינה קיימת ראה בתחילת הפרק הבא.
<h2>פרק ג</h2>
<h3> א</h3>
<b>וְהוּקְרָה אֶצְלוֹ וְעָמְדָה בְּאַרְבָּעָה</b>. התייקרה ללא שחל בה שינוי ומחירה עמד על ארבעה דינרים.
<b>אִם שִׁבֵּר אֶת הֶחָבִית וכו‘</b>. באופן עקרוני הגזלן משלם על הגזלה לפי שווייה בזמן הגזלה (משנה בבא קמא ט,א), אבל כאשר איבדה בידיים משלם לפי שווייה באותה שעה (ראה בבלי בבא מציעא מג,א).
<h3> ג</h3>
<b>חוֹתָל</b>. עטיפה, כעין שקית או קופסא, שעשויה מעלי דקל וכדומה שבה מוכרים תמרים לחים (פה“מ כלים טז,ה).
<b>וּכְשֶׁיִּמְכֹּר אַחַת אַחַת יִמְכֹּר בַּעֲשָׂרָה</b>. אם ימכור את התמרים בנפרד יקבל תמורתם עשרה מטבעות.
<b>וְאֵין הַנִּגְזָל יָכוֹל לוֹמַר לוֹ אֲנִי אַחַת אַחַת הָיִיתִי מוֹכֵר</b>. ולכן שווי הגזלה הוא עשרה.
<b>וְכֵן הַדִּין בַּמַּזִּיק</b>. גם במקרה שהזיק רכוש של חברו שמים את הנזק באותו האופן.
<b>וְכֵן כָּל כַּיּוֹצֵא בָּזֶה בְּנִכְסֵי הֶדְיוֹט אֲבָל בַּהֶקְדֵּשׁ אֵינוֹ כֵן אֶלָּא מְשַׁלֵּם עֲשָׂרָה</b>. לגבי הדיוט הקלו חכמים לאמוד לפי השווי הכולל, מכיוון שמצינו שהתורה הקלה בכעין זה בנזקי ממון (ראה הלכות נזקי ממון ד,יג ובביאור שם), אך בהקדש לא הקלו בכך (ראה בבלי בבא מציעא צט,ב).
<h3> ד</h3>
<b>כָּחֲשָׁה</b>. רזתה, נחלשה.
<b>כְּגוֹן חֳלָאִים שֶׁאֵין לָהֶם רְפוּאַת תְּעָלָה</b>. שאין להם רפואות שיועילו להם.
<b>אוֹ פְּסָלוֹ הַמֶּלֶךְ</b>. שגזר על המטבע שלא יהיה ניתן לשלם בו.
<b>הֲרֵי זֶה כְּמִי שֶׁגָּזַל כְּלִי וּשְׁבָרוֹ וכו‘</b>. והגזלן נוטל את הגזלה ומשלם לנגזל את כל שווייה (ראה לעיל ב,טו).
<b>וַהֲרֵי הוּא יוֹצֵא בִּמְדִינָה אַחֶרֶת</b>. ניתן לשלם בו במקום אחר.
<b>אוֹ תְּרוּמָה וְנִטְמֵאת</b>. והרי היא אסורה באכילה.
<b>חָמֵץ וְעָבַר עָלָיו הַפֶּסַח</b>. ונאסר באכילה והנאה.
<b>בְּהֵמָה וְנֶעֶבְרָה בָּהּ עֲבֵרָה</b>. כגון שנרבעה על ידי אדם ונפסלה מהקרבה.
<b>אוֹ שֶׁנִּפְסְלָה מִלִּקָּרֵב</b>. כגון שנוצר בה מום.
<b>אוֹ שֶׁהָיְתָה יוֹצְאָה לְהִסָּקֵל</b>. ואסורה בהנאה, כגון שור שהרג אדם.
<h3> ה</h3>
<b>חַיָּב לְהַחֲזִיר לוֹ דָּמֶיהָ כִּשְׁעַת הַגְּזֵלָה</b>. ולא לפי שווייה כשאבדה, כמבואר לעיל ה“ב.
<b>לְפִיכָךְ וכו‘</b>. מכיוון שחייב לשלם אם תאבד, יוצא שיש לה עדיין ערך אף על פי שנאסרה בהנאה, ולכן אם כפר בגזלה ונשבע על כך, חייב לשלם את שווייה בתוספת חומש וקרבן אשם (כדלקמן ז,א).
<h3> ו</h3>
<b>אַף עַל פִּי שֶׁעָבַר בְּלֹא תַעֲשֶׂה</b>. של גזלה (לעיל א,ג).
<b>קוֹנְסִין אוֹתוֹ וַאֲפִלּוּ בְּחוּצָה לָאָרֶץ</b>. אף על פי שבדרך כללי דייני חוץ לארץ לא דנים דיני קנסות ואף לא גובים קנסות שתיקנו חכמים (ראה הלכות סנהדרין ה,ח-ט), במקרים חריגים מותר לפעול בהוראת שעה שלא על פי הדין הרגיל ולקנוס את מי שפורץ את גדרות הדת או מתנהג בצורה אלימה (ראה שם כד,ו).
<b>וְשָׁמִין אֶת הַשָּׂכָר אוֹ הַשֶּׁבַח שֶׁהִשְׁבִּיחַ בַּבְּהֵמָה</b>. אומדים כמה הרוויח הגזלן או כמה שבחו נכסיו מחמת המלאכה.
<h3> ז</h3>
<b>הַתּוֹקֵף</b>. מחזיק בכוח.
<b>פָּטוּר שֶׁנֹּחַ לוֹ לָאָדָם שֶׁלֹּא יִבְטַל עַבְדּוֹ</b>. ואף על פי שהעבד מכחיש מחמת המלאכה, בעל העבד מעדיף זאת על פני עבד בטל (בבלי בבא קמא צז,א).
<h3> ח</h3>
<b>אִם אֵינָהּ עֲשׂוּיָה לְשָׂכָר</b>. אם הבעלים אינו רגיל להשכיר אותה.
<b>אִם יָרַד לָהּ בְּתוֹרַת שְׂכִירוּת וכו‘</b>. שהתכוון לשלם את דמי השכירות. ובמקרה זה אפשר לדון אותו כשוכר שצריך לשלם שכירות, ואפשר לדון אותו כגזלן (כדין השואל שלא מדעת, לקמן הט“ו) שמשלם את הפחת, ולכן בעל הספינה יבחר מה לגבות ממנו.
<h3> ט</h3>
<b>אַף עַל פִּי שֶׁדֶּרֶךְ זֶה הַדָּר לִשְׂכֹּר מָקוֹם לְעַצְמוֹ</b>. שהדייר רגיל לשכור לעצמו מקום לדירה.
<b>שֶׁזֶּה נֶהֱנֶה וְזֶה לֹא חָסֵר</b>. הבעלים אינם נחסרים בגלל הנאתו של הדר ולכן אינו חייב לשלם להם.
<b>אַף עַל פִּי שֶׁאֵין דֶּרֶךְ זֶה לִשְׂכֹּר</b>. ונמצא שהדייר אינו מרוויח מכך שלא שכר את החצר בתשלום.
<h3> י</h3>
<b>וְסַמְמָנִין שְׁרוּיִין</b>. חומרי צביעה מושרים במים בנפרד מהצמר.
<b>מְשַׁלֵּם לוֹ דְּמֵי מַה שֶּׁהִפְסִיד בַּצֶּמֶר וכו‘</b>. כאשר מעריכים את שווי הצמר הצבוע שמחזיר הגזלן לנגזל, ידו על התחתונה. שאם מחמת הצביעה פחת ערכו של הצמר הצבוע משלם את ההפרש מכיוון שהזיק לצמר, ואם הצמר השביח מחמת הסממנים שעליו אינו משלם לו את מה שהשביח (ראה מרכה“מ).
<b>וְאִם תָּפַס הַנִּזָּק דְּמֵי מַה שֶּׁחִסְּרוֹ מִן הַסַּמְמָנִין אֵין מוֹצִיאִין מִיָּדוֹ</b>. שמלבד השבת הצמר צריך הגזלן להשיב את הסממנים. אך בעניין זה יש ספק שמא השבת הצמר הצבוע נחשבת גם כהשבת הצבע שלקח או לא. ולכן בית דין לא מחייבים אותו לשלם על הצבע, אך אם הבעלים תפס את שווי הצבע מממון הצובע, אין מוציאים מידו.
<h3> יא</h3>
<b>הַשּׁוֹלֵחַ יָד בַּפִּקָּדוֹן</b>. לקח את הפיקדון שהופקד אצלו כדי להכניסו לרשותו כגזלן.
<b>עַל יַד בְּנוֹ וְעַבְדּוֹ וּשְׁלוּחוֹ הֲרֵי זֶה גַּזְלָן וְנִתְחַיֵּב בָּאֳנָסָיו</b>. אף שבדרך כלל אין שליח לדבר עברה, בשליחות יד למדו חכמים שמעשה השליח מחייב את משלחו (בבלי קידושין מב,ב).
<b>אֵינוֹ חַיָּב בְּאַחֲרָיוּתוֹ</b>. כגזלן, אלא דינו עדיין כשומר.
<b>אֶלָּא נָטַל הַפִּקָּדוֹן... כְּדֵי לִשְׁלֹחַ בּוֹ יָד</b>. שהכניסו לרשותו כגזלן.
<h3> יב</h3>
<b>נִתְחַיֵּב בָּאֳנָסֶיהָ</b>. של החבית וכל היין שבה, מכיוון שהגביה את כל החבית.
<b>הַכִּיס</b>. ארנק.
<b>וְכַיּוֹצֵא בַּכִּיס מִדְּבָרִים שֶׁאֵינָן גּוּף אֶחָד</b>. כלי שיש בתוכו כמה דברים נפרדים שהגביהו ומתכוון לקחת רק דבר אחד מתוכו.
<b>הֲרֵי זֶה סָפֵק</b>. שמא רק בחבית התחייב בכל היין מכיוון שכל היין הוא יחידה אחת, ולא בהגבהת כיס שבו כל דינר עומד בפני עצמו.
<h3> יג</h3>
<b>הֲרֵי הוּא בִּרְשׁוּת בְּעָלָיו</b>. ונשאר דינו כפיקדון.
<b>שֶׁהֲרֵי לֹא הִגְבִּיהַּ הֶחָבִית</b>. והחבית לא עברה לאחריותו.
<b>וְאִם הֶחֱמִיצָה מְשַׁלֵּם אֶת דְּמֵי כֻּלָּהּ</b>. אם היין שנשאר בחבית החמיץ חייב מכיוון שהוצאת רביעית היין יכולה לגרום להחמצת השאר (פה“מ בבא מציעא ג,יב).
<h3> טו</h3>
<b>וּלְקָחוֹ אֶחָד מֵהֶן וְנִשְׁתַּמֵּשׁ בּוֹ</b>. אדם אחד לקח את החפץ מהם והשתמש בו.
<b>עַד שֶׁיַּחֲזִירֶנּוּ לַבְּעָלִים</b>. ולא די בכך שיחזיר אותו למי שלקח ממנו.
<h3> טז</h3>
<b>הַחוֹטֵף מַשְׁכּוֹן מִיַּד הַלֹּוֶה שֶׁלֹּא בִּרְשׁוּת בֵּית דִּין</b>. אבל לשליח בית דין מותר לקחת את המשכון בכוח מיד הלווה ובתנאי שלא ייכנס לביתו (ראה הלכות מלווה ולווה ג,ד).
<h2>פרק ד</h2>
<h3> א</h3>
<b>קְנָס קָנְסוּ חֲכָמִים לַגַּזְלָנִין וכו‘</b>. וטעם הקנס “כדי שלא יתרבו הנזקים וההפקרות בין בני אדם“ (פה“מ שבועות ז,ג, והשווה הלכות חובל ומזיק ה,ד).
<h3> ב</h3>
<b>הֲרֵי שֶׁנִּכְנַס לְתוֹךְ בֵּית חֲבֵרוֹ לְמַשְׁכְּנוֹ</b>. וידוע שנכנס לשם כך, ומכיוון שאסור לקחת משכון בכוח מוחזק הוא כגזלן (לעיל ג,טז).
<b>תַּחַת כְּנָפָיו</b>. תחת כנפי בגדו.
<b>הֲרֵי בַּעַל הַבַּיִת נִשְׁבָּע בִּנְקִיטַת חֵפֶץ</b>. בעודו מחזיק ספר תורה (הלכות שבועות יא,ח, וראה שם הי“א), כדין הנשבעים ונוטלים (הלכות טוען ונטען א,ב).
<h3> ג</h3>
<b>בְּשֶׁטָּעַן דְּבָרִים שֶׁהוּא אָמוּד בָּהֶן</b>. שמסתבר לומר שהיו בבעלותו של התובע דברים כאלו.
<b>שֶׁהוּא אָמוּד שֶׁמַּפְקִידִין אֶצְלוֹ אוֹתָן הַדְּבָרִים שֶׁטָּעַן</b>. שמסתבר שמוסרים לו דברים כאלו לשמירה.
<h3> ד</h3>
<b>אֲפִלּוּ אָמַר מֵעוֹלָם לֹא נִכְנַסְתִּי שֶׁהֲרֵי מַכְחִישׁ אֶת הָעֵדִים הֲרֵי זֶה פָּטוּר</b>. אף על פי שהתברר על פי העדים ששיקר לגבי כניסתו לבית, אינו מוחזק כשקרן לגבי טענתו שלא לקח כלים מהבית.
<b>נִשְׁבָּע שְׁבוּעַת הֶסֵּת</b>. שבועה קלה (ללא נקיטת חפץ) שהטילו חכמים על הנתבע במקרים שפטור משבועה חמורה (הלכות טוען ונטען א,ג).
<b>שֶׁאֶפְשָׁר שֶׁיִּכָּנֵס לִגְזֹל וְלֹא גָּזַל</b>. ולכן העובדה שנכנס על מנת למשכנו אינה מעידה על כך שבאמת לקח כלים מביתו, ולא תיקנו שהתובע נשבע ונוטל.
<h3> ה</h3>
<b>הָיָה עֵד אֶחָד מְעִידוֹ שֶׁנִּכְנַס</b>. וכגון שמעיד שנכנס למשכנו (מ“מ), שהוא אסור משום גזל (ראה לעיל ג,טז).
<b>הוֹאִיל וְאֵין הָעֵד יוֹדֵעַ מֶה הָיָה תַּחַת כְּנָפָיו</b>. שאילו היה יודע היה מחייבו שבועת התורה (הלכות טוען ונטען א,א).
<b>שֶׁאֵינוֹ מֻחְזָק בְּגַזְלָנוּת אֶלָּא בִּשְׁנֵי עֵדִים</b>. מכיוון שתקנת חכמים שנשבע ונוטל כשלא ידוע כמה לקח מבוססת על כך שהוחזק גזלן, אם יש רק עד אחד שלקח לא הוחזק כגזלן, והתובע אינו נשבע ונוטל.
<h3> ו</h3>
<b>כְּשֵׁם שֶׁבַּעַל הַבַּיִת נִשְׁבָּע וְנוֹטֵל</b>. כשיש עדים שגזל ולא יודעים מה לקח.
<b>כָּךְ שׁוֹמֵר שֶׁל בַּעַל הַבַּיִת</b>. ששומר עבור בעל הבית. ואין דינו כעד אלא כבעל הבית עצמו, ולאחר שיישבע כמה לקח, בעל הבית נוטל מהגזלן.
<b>אֲפִלּוּ אִשְׁתּוֹ שֶׁל שׁוֹמֵר</b>. שהפיקדון נמסר לשומר על דעת כן שגם אשתו ובני ביתו יוכלו לשמש כשומרים (ראה הלכות שאלה ופיקדון ד,ח-ט), ולכן גם היא יכולה להישבע.
<h3> ז</h3>
<b>הָיָה שָׁם</b>. בבית הנגזל בשעת הגזלה.
<b>לְקִיטוֹ</b>. עובד זמני.
<b>אֵינָן נִשְׁבָּעִין וְנוֹטְלִין</b>. שספק אם גם הם נחשבים כמופקדים על שמירת הבית, ולכן ספק אם שבועתם מועילה, ולא ניתן להוציא ממון על פיהם.
<b>וְאֵין מַשְׁבִּיעִין אֶת הַגַּזְלָן מִפְּנֵי שֶׁהוּא חָשׁוּד עַל הַשְּׁבוּעָה</b>. מכיוון שהוא מוחזק כגזלן הוא חשוד שיישבע שבועת שקר ואין משביעים אותו (הלכות טוען ונטען ב,ב).
<h3> ח</h3>
<b>מַחֲרִים בַּעַל הַבַּיִת חֵרֶם סְתָם</b>. מתקנת הגאונים במקרים מסוימים כאשר אדם חושד באדם אחר שטוען כנגדו בשקר ואינו יכול לחייבו שבועה, הוא יכול להטיל חרם (קללה) באופן כללי על מי שמשקר כנגדו באותו העניין בלי להזכיר את שמו של החשוד (ראה הלכות שלוחין ושותפין ג,יא, מ“מ הלכות טוען ונטען א,ד).
<b>וַאֲפִלּוּ הוֹדָה הַגַּזְלָן שֶׁגָּזַל מִקְצָת מַחֲזִיר הַמִּקְצָת שֶׁהוֹדָה בּוֹ בִּלְבַד</b>. ואינו חייב בשבועת מודה במקצת, מכיוון שחייב בה רק בתביעה ודאית.
<h3> ט</h3>
<b>אַף דָּבָר זֶה קְנָס וכו‘</b>. השווה הלכות מכירה כ,ג.
<h3> יא</h3>
<b>נִשְׁבָּע שְׁבוּעַת הֶסֵּת כְּדִין כָּל נִתְבָּע</b>. ראה לעיל ה“ד בביאור.
<b>שְׁבוּעַת הַתּוֹרָה... כְּדִין כָּל מוֹדֶה בְּמִקְצָת</b>. שבועה מן התורה שחייב הנתבע במקרה שהודה בחלק מהסכום שתבע התובע (הלכות טוען ונטען א,א).
<b>שֶׁהֲרֵי לֹא הֻחְזַק גַּזְלָן בְּעֵדִים</b>. וממילא אינו חשוד על השבועה.
<b>אַף עַל פִּי שֶׁהוֹדָה שֶׁמִּשְׁכְּנוֹ שֶׁלֹּא בִּרְשׁוּת</b>. ועבר על איסור גזל (לעיל ג,טז).
<b>הוֹאִיל וְאֵין שָׁם עֵדִים... נִשְׁבָּע וְגוֹבֶה חוֹבוֹ מִן הַמַּשְׁכּוֹן</b>. שאם יש עדים שלקח חייב להשיב את המשכון גם אם ידוע שהוא חייב לו (הלכות מלווה לווה ג,ד).
<b>שֶׁהַפֶּה שֶׁאָסַר הוּא הַפֶּה שֶׁהִתִּיר</b>. כשם שהסיבה לחייבו היא על סמך דבריו שהוא שלקח את הכלים, כך ניתן להסתמך על טענתו שלקח עבור חובו כדי לפטרו.
<b>כְּמוֹ שֶׁיִּתְבָּאֵר בְּהִלְכוֹת טוֹעֵן</b>. א,ב.
<h3> יב</h3>
<b>וְאַף עַל פִּי שֶׁבַּעַל הַבַּיִת הַזֶּה הָיָה עָשׂוּי לִמְכֹּר אֶת כֵּלָיו</b>. והוצאת הכלים כשלעצמה אינה מעוררת חשד.
<b>שֶׁכָּל הַנִּכְנָס לְבֵית חֲבֵרוֹ שֶׁלֹּא בְּפָנָיו וְנָטַל כֵּלִים מִשָּׁם... הֲרֵי זֶה בְּחֶזְקַת גַּזְלָן</b>. ולכן אינו נאמן אף על פי שאופן הוצאת הכלים אינו מחשיד (והשווה הלכות גנבה ה,יב שבמצב הפוך כאשר אדם לקח בפני בעל הבית הריהו נאמן, אלא אם כן יש צירוף של כמה נסיבות מחשידות).
<b>וְאֵין כָּאן שְׁבוּעָה</b>. בעל הבית אינו צריך להישבע מה נלקח ממנו.
<b>וְאַחַר שֶׁיַּחֲזִיר חוֹזֵר וְתוֹבֵעַ וכו‘</b>. אם הוא עדיין עומד על שלו שלקחם כדין, הוא יכול לתבוע את בעל הבית לדין נפרד.
<h3> יג</h3>
<b>שֶׁאִלּוּ הָיוּ שָׁם עֵדִים הָיָה חַיָּב לְשַׁלֵּם</b>. מכיוון שהוא גם מעיד מה לקח, שהרי הכלים היו גלויים.
<b>חַיָּב שְׁבוּעָה</b>. להכחיש את העד, וחייב להישבע מהתורה.
<b>וְאֵינוֹ יָכוֹל לְהִשָּׁבַע שֶׁהֲרֵי אֵינוֹ מַכְחִישׁ אֶת הָעֵד</b>. והמתחייב בשבועה כנגד עד אחד והוא מודה לעד אך טוען טענה אחרת לפטור את עצמו, אינו יכול לפטור את עצמו גם אם יישבע על טענתו הנוכחית (ראה הלכות טוען ונטען ד,ח).
<b>וְכָל הַמְחֻיָּב שְׁבוּעָה וְאֵינוֹ יָכוֹל לְהִשָּׁבַע מְשַׁלֵּם</b>. מי שנתבע והתחייב בשבועת התורה אך אינו יכול להישבע חייב לשלם (לדוגמאות נוספות ראה הלכות טוען ונטען ד,ז-ח).
<h3> יד</h3>
<b>מַעֲשֶׂה בְּאֶחָד וכו‘</b>. ראה בבלי שבועות לב,ב.
<b>וְאֵינוֹ יָכוֹל לְהִשָּׁבַע שֶׁהֲרֵי הוֹדָה כְּמוֹ שֶׁאָמַר הָעֵד</b>. וממילא חייב לשלם כמבואר בהלכה הקודמת.
<b>וְאִלּוּ לֹא הָיָה שָׁם עֵד כְּלָל הָיָה נִשְׁבָּע שְׁבוּעַת הֶסֵּת שֶׁשֶּׁלּוֹ חָטַף</b>. כדין נתבע שאינו מחויב שבועה חמורה (ראה לעיל ה“ד בביאור).
<b>וְכַדִּין הַזֶּה דָּנִין בְּכָל כַּיּוֹצֵא בָּזֶה בְּכָל מָקוֹם</b>. שכאשר אדם מחויב שבועה מן התורה ואינו יכול להישבע הרי הוא משלם (ראה הלכות שאלה ופיקדון ה,ו, הלכות טוען ונטען ד,ז-ח ועוד).
<h3> טו</h3>
<b>וְאִלּוּ הָיוּ שְׁנַיִם הָיָה חַיָּב לְשַׁלֵּם</b>. אם היו שני עדים על החטיפה היה חייב לשלם, מכיוון שידוע שחטף וידוע כמה חטף מהחוטף. ולכן כשיש עד אחד דנים על פי הכלל שכל עדות שבשני עדים מחייבת ממון, בעד אחד היא מחייבת שבועת התורה. ונמצא שהוא חייב שבועת התורה, אך מכיוון שאינו יכול להישבע מפני שאינו מכחיש את דברי העד — חייב לשלם.
<b>כְּמוֹ שֶׁבֵּאַרְנוּ</b>. לעיל הי“ג.
<h3> טז</h3>
<b>הֲרֵי זֶה מְשַׁלֵּם הָעֶשְׂרִים שֶׁהוֹדָה בָּהֶן שֶׁחֲטָפָן</b>. כמבואר בהלכה הקודמת, אך מכיוון שבניגוד להלכה הקודמת הנגזל טוען שחטף מאה, חייב להישבע על טענתו כדי להיפטר מהשמונים.
<b>וְנִשְׁבָּע שְׁבוּעַת הַתּוֹרָה עַל הַשְּׁאָר</b>. כדין מודה במקצת, וזו שיטת הגאונים (ראה ש“ך חו“מ עה ס“ק יט).
<b>שֶׁהֲרֵי לֹא הוֹדָה בִּכְלוּם</b>. אלא טען שלקח את שלו.
<h3> יז</h3>
<b>בַּעַל הַבַּיִת אוֹמֵר עֶשְׂרִים כְּלִי הָיוּ בְּבֵיתִי</b>. אבל אינו יודע כמה לקח הגזלן.
<b>חַיָּב לְהַחֲזִיר הָעֲשָׂרָה מִפְּנֵי שֶׁהוּא מְחֻיָּב שְׁבוּעָה וְאֵינוֹ יָכוֹל לִשָּׁבַע</b>. לגבי אותם עשרה שאומר שלקח כדין הוא חייב שבועה כנגד העד אך אינו יכול להישבע, מפני שהוא מודה לדברי העד.
<b>וְאֵינוֹ נִשְׁבָּע עַל הַשְּׁאָר... מִפְּנֵי שֶׁאֵינוֹ יָכוֹל לִטְעֹן עַל הַגַּזְלָן טַעֲנַת וַדַּאי</b>. שהרי אינו יודע בוודאות שהוא זה שלקחם, ואין נשבעים שבועת היסת על טענת שמא (הלכות טוען ונטען א,ז).
<h2>פרק ה</h2>
<h3> א</h3>
<b>לְסַעֲדוֹ עַל שִׁנּוּיוֹ כְּדֵי שֶׁיִּקְנֵהוּ</b>. לסייע לו לעשות בגזלה שינוי שבו הוא קונה אותה.
<b>מְחַזֵּק יְדֵי עוֹבְרֵי עֲבֵרָה</b>. שבכך שקונה ממנו מעודד אותו לגזול עוד (השווה הלכות גנבה ה,א).
<b>וְעוֹבֵר עַל וְלִפְנֵי עִוֵּר לֹא תִתֵּן מִכְשֹׁל</b>. שמפסוק זה נלמד האיסור להכשיל או לחזק אדם בעשיית עברה (ראה הלכות רוצח יב,יד).
<h3> ב</h3>
<b>וַאֲפִלּוּ לְאַחַר יֵאוּשׁ</b>. מכיוון שגם לאחר ייאוש הגזלה של בעליה (מ“מ).
<h3> ג</h3>
<b>אוֹ לְהִכָּנֵס לָהּ בַּחַמָּה וכו‘</b>. כדי לחסות בה מהשמש או מהגשם.
<b>כְּדִין הַדָּר בַּחֲצַר חֲבֵרוֹ שֶׁלֹּא מִדַּעְתּוֹ</b>. לעיל ג,ט.
<b>גָּזַל דְּקָלִים וְעָשָׂה מֵהֶן גֶּשֶׁר אָסוּר לַעֲבֹר עָלָיו</b>. מכיוון שלא נעשה בהם שינוי לא נקנו לגזלן (לעיל ב,י, וראה שם הי“ג במקרה שגזל דקלים מחוברים).
<h3> ד</h3>
<b>מִי שֶׁעָבַר וְאָכַל הַגְּזֵלָה</b>. אדם אחר שאינו הגזלן.
<b>אַחַר יֵאוּשׁ פָּטוּר מִלְּשַׁלֵּם</b>. אף על פי שאסור ליהנות מהגזלה גם לאחר ייאוש (לעיל ה“ב), אם עבר ואכל ממנה לאחר ייאוש פטור מלשלם (לגבי סיבת הפטור ראה תוספות בבא קמא קיא,ב ד“ה גזל), והנגזל גובה את דמי הגזלה מהגזלן.
<b>וְאִם אָכַל קֹדֶם יֵאוּשׁ וְרָצוּ הַבְּעָלִים לִגְבּוֹת מִן הָאוֹכֵל גּוֹבִין וכו‘</b>. הנגזל גובה מהאוכל או מהגזלן היות ששניהם חייבים לשלם: הגזלן חייב משום שגזל, והאוכל משום שהזיק את ממונו.
<h3> ה</h3>
<b>הַגּוֹזֵל וּמֵת... אִם הִנִּיחַ קַרְקַע חַיָּבִין לְשַׁלֵּם וכו‘</b>. בכל המקרים הללו חובת התשלום היא על הגזלן ולא על בניו. וכאשר הוא מת והניח קרקע גובים חובו מן הקרקע שירשו היתומים שהרי היא משועבדת לחוב של אביהם, אך מיטלטלים לא משועבדים לחוב ואין גובים מהם (ראה הלכות מלווה ולווה יא,ז).
<h3> ו</h3>
<b>כְּבָר תִּקְּנוּ הַגְּאוֹנִים וכו‘</b>. ראה גם הלכות מלווה ולווה יא,יא.
<b>בֵּין אָכְלוּ בֵּין לֹא אָכְלוּ וכו‘</b>. ללא קשר לשאלה אם התחייבו לשלם מעצמם בגלל האכילה או רק מחמת אביהם שגזל.
<h3> ז</h3>
<b>דִּין הַלּוֹקֵחַ מִטַּלְטְלִין וכו‘</b>. אבל בקרקע לא עשו תקנת השוק (ראה לקמן ט,ט ושו“ע שעא,א).
<b>כְּלוֹקֵחַ מִן הַגַּנָּב</b>. ראה הלכות גנבה ה,ב-ג.
<b>אִם גַּזְלָן מְפֻרְסָם הוּא לֹא עָשׂוּ בּוֹ תַּקָּנַת הַשּׁוּק</b>. ולכן אם קנאם לפני ייאוש מחזיר אותם ללא תמורה וגובה הקונה את כספו מן הגזלן (שם).
<b>וְחוֹזֵר וְתוֹבֵעַ הַגַּזְלָן בִּדְמֵי הַגְּזֵלָה</b>. הנגזל תובע מהגזלן את הדמים ששילם לקונה.
<b>וְאִם כְּבָר נִתְיָאֲשׁוּ הַבְּעָלִים קָנָה לוֹקֵחַ עַצְמָהּ שֶׁל גְּזֵלָה</b>. קנה את הגזלה עצמה מכיוון שהיה בה ייאוש ושינוי רשות (לעיל ב,ג), והנגזל גובה את דמי גזלתו מן הגזלן.
<h3> ח</h3>
<b>מִן הַגַּזְלָן</b>. מממונו, ואפילו אם לא ידוע שנהנה מדבר גזול.
<b>וְאִם הָיָה מוּעָט שֶׁלּוֹ</b>. מיעוט ממונו שייך לו ולא הגיע אליו בדרך גזלה.
<b>שֶׁדָּבָר זֶה</b>. שרוצה ליהנות ממנו.
<b>עַד שֶׁיִּוָּדַע בְּוַדַּאי שֶׁדָּבָר זֶה גָּזוּל בְּיָדוֹ</b>. כדלעיל ה“ב.
<h3> ט</h3>
<b>הַמּוֹכְסִים</b>. גובי מסים.
<b>וְהַלִּיסְטִים</b>. שודדים חמושים.
<b>מִפְּנֵי שֶׁמְּלַאכְתָּן גַּזְלָנוּת</b>. ראה לקמן הי“א.
<b>וְאֵין מְצָרְפִין דִּינָרִין מִן הַתֵּבָה שֶׁלָּהֶן</b>. לא פורטים כסף ממטבעות שנמצאים בתיבה המשמשת לגביית המכס.
<h3> י</h3>
<b>כְּסוּתוֹ</b>. בגדו.
<b>מִפְּנֵי שֶׁזּוֹ כִּמְכִירָה הִיא וְחֶזְקָתָן שֶׁנִּתְיָאֲשׁוּ הַבְּעָלִים מֵהֶם</b>. מכיוון שקיבל אותה בתמורה לכסותו דומה הדבר למכירה, ומכיוון שגם חזקה שהתייאשו ממנה הבעלים, קנה אותה בייאוש ושינוי רשות.
<b>וְאֵינוֹ יוֹדֵעַ בְּוַדַּאי שֶׁזּוֹ גְּזֵלָה</b>. המפרשים דנו מה הצורך בנימוק זה, שהרי יש כאן ייאוש ושינוי רשות ודי בכך כדי לזכות בגזלה. ויש שפירשו שאילו הייתה זו גזלה ודאית היה דינו כמי שקנה מגנב מפורסם לאחר ייאוש (ראה הלכות גנבה ה,ג), והיה צריך לשלם את דמי הכסות (סמ“ע סי‘ שסט סק“ט, וראה הסבר אחר בכס“מ).
<b>וָתִיק</b>. מדקדק במעשיו (ראה לקמן יד,יג).
<h3> יא</h3>
<b>בִּזְמַן שֶׁהַמּוֹכֵס גּוֹי</b>. שחזקתו שגובה יותר מהמכס הקצוב ולוקח את ההפרש לעצמו (מ“מ).
<b>מוֹכֵס הָעוֹמֵד מֵאֵילָיו</b>. ללא רשות מהמלך.
<b>מוֹכֵס הָעוֹמֵד מֵחֲמַת הַמֶּלֶךְ וְאֵין לוֹ קִצְבָּה</b>. אינו גובה סכום קצוב וקבוע.
<b>וְנוֹדַע שֶׁאָדָם זֶה נֶאֱמָן וְאֵינוֹ מוֹסִיף כְּלוּם עַל מַה שֶּׁגָּזַר הַמֶּלֶךְ</b>. שסתם מוכס חזקתו שלוקח יותר ממה שצריך על פי דין (הלכות עדות י,ד).
<b>לְפִי שֶׁדִּין הַמֶּלֶךְ דִּין הוּא וכו‘</b>. ואינו גזל, אלא אדרבה יש לנהוג על פיו, ומי שמבריח את המכס עובר על איסור גזל.
<b>מְנַת הַמֶּלֶךְ</b>. חלקו של המלך.
<b>בֵּין שֶׁהָיָה הַמֶּלֶךְ גּוֹי בֵּין שֶׁהָיָה מֶלֶךְ יִשְׂרָאֵל</b>. שגם גזל הגוי אסור כדלעיל א,ב.
<h3> יב</h3>
<b>עַל כָּל אִישׁ וָאִישׁ</b>. כגון מס גולגולת.
<b>אוֹ שֶׁגָּזַר שֶׁכָּל מִי שֶׁיַּעֲבֹר עַל דָּבָר זֶה</b>. שלא ישלם את אותו מס.
<b>אוֹ כָּל מִי שֶׁיִּמָּצֵא בַּשָּׂדֶה בִּשְׁעַת הַגֹּרֶן</b>. מי שהיבול נמצא ברשותו בזמן ריכוז היבול.
<h3> יג</h3>
<b>וְהַלּוֹקֵחַ</b>. הקונה.
<b>וְאֵין הַבְּעָלִים מוֹצִיאִין אוֹתָהּ מִיָּדוֹ</b>. בעל השדה אינו יכול לתבוע את השדה בבית דין.
<b>שִׁעְבּוּדָן</b>. הזכות הממונית שיש להם בשדה.
<h3> יד</h3>
<b>שֶׁמּוֹכְרִין הַשָּׂדוֹת בַּמַּס הַקָּצוּב עַל הַשָּׂדוֹת</b>. שאם לא שילם מס שעל השדה ניתן למכרה.
<b>אֵינוֹ גּוֹבֶה אֶלָּא מִן הָאָדָם עַצְמוֹ</b>. ולא מקרקעותיו.
<b>וְאִם מָכְרוּ הַשָּׂדֶה בַּמַּס שֶׁעַל הָרֹאשׁ</b>. אם עשו שלא כדין ומכרו את שדהו בגלל שלא שילם מס המוטל על ראשו באופן אישי.
<h3> טו</h3>
<b>מֶלֶךְ שֶׁהָיוּ דִּינָיו וכו‘</b>. אם החוק הוא שאדם שאינו משלם מס על השדה, יכול אדם אחר לשלם את המס ולאכול בינתיים את פירותיה.
<b>שֶׁדִּין הַמֶּלֶךְ דִּין הוּא כְּמוֹ שֶׁאָמַרְנוּ</b>. לעיל הי“א.
<h3> טז</h3>
<b>וְכֵן מֶלֶךְ שֶׁגָּזַר וכו‘</b>. שאדם שלא משלם מס יהיה משועבד למי ששילם מס, וראה גם הלכות עבדים א,ח.
<b>הֲרֵי זֶה עוֹבֵד בּוֹ יָתֵר מִדַּאי</b>. אף יותר מדמי המס ששילם בעבורו, ואין בזה משום ריבית (הלכות מלווה ולווה ה,יז).
<b>אֲבָל אֵינוֹ עוֹבֵד בּוֹ כְּעֶבֶד</b>. שאסור להשתעבד בו כעבד כנעני בעשיית מלאכות בזויות או בפרך וכיוצא בזה, כמבואר בהלכות עבדים א,ו-ז.
<h3> יז</h3>
<b>מֻתָּר לַעֲבֹר עָלָיו... מֻתָּר לֵהָנוֹת בָּהּ</b>. ואינם נאסרים בהנאה כגזל הנזכר לעיל ה“ג.
<h3> יח</h3>
<b>בְּמֶלֶךְ שֶׁמַּטְבְּעוֹ יוֹצֵא בְּאוֹתָן הָאֲרָצוֹת</b>. ששלטונו מקובל על בני הארץ (שהוצאת מטבע בשמו של מושל היא הכרזה על עצמאותו ושלטונו).
<h2>פרק ו</h2>
<h3> א</h3>
<b>קוֹרוֹת וַאֲבָנִים וְעֵצִים וְכַיּוֹצֵא בָּהֶן שֶׁשְּׁטָפָן הַנָּהָר וכו‘</b>. המפרשים הסבירו שמדובר דווקא במקרה שיכולים הבעלים להציל את הקורות והאבנים, ואפילו על ידי הדחק. אבל אם אינם יכולים להצילם בשום אופן, אין צורך לדעת שהתייאשו (ראה מ“מ ועוד, וראה לקמן יא,י).
<b>אִם נִתְיָאֲשׁוּ הַבְּעָלִים מֵהֶם</b>. נודע שוויתרו על האפשרות להחזירם אליהם.
<b>וְאֵין צָרִיךְ לוֹמַר אִם הָיוּ הַבְּעָלִים מְרַדְּפִין אַחֲרֵיהֶן</b>. שברור מהתנהגותם שלא ויתרו על רכושם.
<h3> ב</h3>
<b>הַמַּצִּיל מִן הַנָּהָר</b>. מושה מתוך הנהר.
<b>וּמִזּוּטוֹ שֶׁל יָם</b>. קרקעית הים.
<b>וּמִשְּׁלוּלִיתוֹ שֶׁל נָהָר</b>. זרם הנהר.
<b>הַגַּיִס</b>. קבוצת חיילים.
<b>הַדְּלֵקָה</b>. שרפה.
<b>הַבֻּרְדְּלֵס</b>. נראה שהכוונה כאן לצבוע (פה“מ בבא קמא א,ד, ערוך השלם ערך ‘ברדלס‘ ו‘אפא‘).
<b>אִם יָדַע בְּוַדַּאי שֶׁנִּתְיָאֲשׁוּ הַבְּעָלִים הֲרֵי אֵלּוּ שֶׁלּוֹ</b>. משום שמותר לקחת לעצמו אבדה שהתייאשו ממנה בעליה (לקמן יד,א-ד).
<h3> ג</h3>
<b>לִיסְטֵס</b>. שודד חמוש.
<b>הֲרֵי אֵלּוּ שֶׁלּוֹ מִפְּנֵי שֶׁסְּתָם הַדָּבָר שֶׁנִּתְיָאֲשׁוּ הַבְּעָלִים</b>. ויש ייאוש, וגם שינוי רשות כשבאו לידו.
<b>שֶׁהַבְּעָלִים יוֹדְעִים שֶׁהַגּוֹיִם מַחֲזִירִין מִיַּד הַגַּזְלָן וכו‘</b>. שופטי הגויים אינם מצריכים עדים כשרים שראו את מעשה הגזלה, ולכן הבעלים סומכים על כך שיוכלו להחזיר לעצמם את הגזלה בדיניהם.
<h3> ד</h3>
<b>שַׁחֲלַיִם</b>. צמח המשמש לאכילה ורפואה.
<b>מִפְּנֵי שֶׁהֵן מַפְסִידִין הַפִּשְׁתָּן עַל בַּעַל הַשָּׂדֶה</b>. פוגעים בגידול הפשתן, ומשום כך הבעלים אינו מקפיד על מי שלוקחם.
<b>שֶׁכְּבָר הִפְסִידוּ מַה שֶּׁהִפְסִידוּ</b>. וכעת הבעלים מעוניינים בהם.
<b>וְאִם הָיוּ עַל הַגְּבוּל</b>. בקצה החלקה.
<b>אֲסוּרִין וַאֲפִלּוּ כְּשֶׁהֵן לַחִים</b>. משום שבעל השדה אינו רוצה שיעקרו אותם משם.
<h3> ה</h3>
<b>כְּבָר בֵּאַרְנוּ בְּנִזְקֵי מָמוֹן</b>. הלכות נזקי ממון יג,יד.
<b>תִּבְנוֹ וְקַשּׁוֹ</b>. שאריות התבואה והקטניות לאחר הוצאת הגרעינים, ומוציאם לרשות הרבים כדי שידרכו עליהם העוברים והשבים וייעשו זבל.
<b>אֵין בָּהֶן מִשּׁוּם גָּזֵל</b>. מפני שהוציאם ללא רשות קנסו אותו חכמים.
<b>הַגָּלָל</b>. צואת בהמות.
<b>בִּשְׁעַת הוֹצָאַת זְבָלִים</b>. זמנים שבהם התירו חכמים להוציא זבל וגללים לרשות הרבים (שם הט“ו).
<b>בֵּין שֶׁלֹּא בִּשְׁעַת הוֹצָאַת זְבָלִים חַיָּבִין עֲלֵיהֶן מִשּׁוּם גָּזֵל</b>. שאף על פי שהוציא באיסור, לא קנסו אותו חכמים, מכיוון שאינם משביחים מחמת הוצאתם (ראה שם).
<h3> ו</h3>
<b>כֵּלָיו</b>. בגדיו.
<b>עַד שֶׁיָּבֹא הַלָּה</b>. בעל הבגדים שנמצאים כעת אצלו.
<b>בְּבֵית הָאֻמָּן</b>. שמתקן בגדים.
<b>אִם אִשְׁתּוֹ וּבָנָיו שֶׁל אֻמָּן נָתְנוּ לוֹ</b>. שאינם בקיאים בבגדים שאצל האומן, ולא ניתן להסתמך על כך שעשו זאת מתוך ידיעה.
<b>אוֹ שֶׁנָּתַן לוֹ הָאֻמָּן וְאָמַר לוֹ טֹל כֵּלֶיךָ</b>. וכנראה סבר בטעות שאלו בגדיו.
<b>הֲרֵי זֶה יִשְׁתַּמֵּשׁ בּוֹ וכו‘</b>. ניתן להסתמך על האפשרויות שלפיהן הכלי ניתן לו בהיתר.
<b>אוֹ בַּעַל הַכְּלִי צִוָּה אֶת הָאֻמָּן לְמָכְרוֹ</b>. והנתינה הייתה מותרת (ראה רמ“ה בבא בתרא מו,א).
<h3> ז</h3>
<b>אָסְרוּ חֲכָמִים מִשּׁוּם גָּזֵל</b>. ומהתורה אין בהם איסור גזל.
<b>בְּתוֹךְ הַיִּשּׁוּב</b>. במקום מיושב.
<b>שֶׁהֲרֵי לוֹקֵחַ מָמוֹן אֲחֵרִים שֶׁלֹּא כַּדִּין</b>. ולמרות שאינו לגמרי ממון אחרים שהרי באות מעצמן לשובך ובעל השובך לא עשה בהם קניין, מכל מקום אמרו חכמים שהן כממונו.
<b>וְיָבִיא</b>. ימשוך אחריו.
<b>כָּל הָעוֹשֶׂה כָּזֶה בִּשְׁאָר עוֹפוֹת אוֹ חַיָּה וּבְהֵמָה</b>. בעלי חיים שאין עליהם בעלות גמורה משום שלא באו לגמרי לרשות הנגזל, כגון יוני שובך (ראה סמ“ע סי‘ שע סק“ב).
<h3> ח</h3>
<b>נִשְׁבִּים</b>. מלכודות לציד.
<b>אֶלָּא אִם הִרְחִיק מִן הַיִּשּׁוּב</b>. מכיוון שיוני היישוב עפות גם מחוץ ליישוב.
<b>אַרְבַּעַת מִילִין</b>. כ-4 ק“מ.
<b>וְאִם הָיָה יִשּׁוּב כְּרָמִים וכו‘</b>. אם השטח נטוע כרמים אין לצוד לידו אפילו אם שטח הכרמים הוא מאה מיל, אף על פי שאינו מיושב באנשים.
<b>וְכֵן לֹא יִפְרֹס בְּתוֹךְ הַשּׁוֹבָכִין</b>. בשטח שעומדים בו שובכים.
<b>אַף עַל פִּי שֶׁהֵן שֶׁלּוֹ וכו‘</b>. ואין איסור מצד אותו שובך.
<b>שֶׁל גּוֹי</b>. וגזל המותר מהתורה ואסור מדברי חכמים כזה לא נאסר בגוי (ראה לקמן הי“א, וראה שטמ“ק בבא קמא פג,א בשם רי“ד).
<b>וְאַף עַל פִּי שֶׁהִרְחִיק מִן הַיִּשּׁוּב מֵאָה מִיל</b>. שהיונים עפות משובך לשובך ומגיעות למרחק גדול.
<b>וְכֵן אָסְרוּ חֲכָמִים לָצוּד יוֹנִים</b>. למרות שאינו מושך אותן אליו.
<h3> ט</h3>
<b>כְּדֵי שֶׁלֹּא יִמָּשְׁכוּ הַגּוֹזָלוֹת</b>. הגוזלים שבשובכו, שגוזלים מתרחקים עד מרחק של חמישים אמה מהשובך (לקמן טו,יח).
<b>וְאִם לְקָחוֹ מֵאַחֵר... הֲרֵי הוּא בְּחֶזְקָתוֹ</b>. אם קנה מאדם אחר שובך שכבר עומד בסמוך לשדה אחר, אינו אסור, משום שהוחזק להיזק זה ובנזקי שכנים מועילה חזקה (ראה הלכות שכנים יא,ד-ו).
<b>בֵּית רֹבַע</b>. שטח שזורעים בו רבע קב זרעים (מעט יותר מעשר אמות רבועות).
<h3> י</h3>
<b>בִּצְרוֹרוֹת</b>. אבנים קטנות.
<b>אַף עַל פִּי שֶׁבִּרְצוֹן הַבְּעָלִים לָקַח</b>. ומשום כך אין זה גזל מהתורה.
<b>וָהֶתֶל</b>. מלשון היתול.
<b>הוֹאִיל וְלָקַח מָמוֹן חֲבֵרוֹ בְּחִנָּם דֶּרֶךְ שְׂחוֹק וָהֶתֶל הֲרֵי זֶה גָּזֵל</b>. היות שאין זו מתנה גמורה, לא קנאה ויש בידו ממון שאינו שלו.
<h3> יא</h3>
<b>וְהַמְשַׂחֵק בְּקֻבְיָה עִם הַגּוֹי אֵין בּוֹ אִסּוּר גָּזֵל</b>. משום שגזל המותר מהתורה לא נאסר בגוי, ובנוסף לכך כאן הדבר נעשה בהסכמת הגוי (סמ“ע).
<b>אֲבָל יֵשׁ בּוֹ אִסּוּר עוֹסֵק בִּדְבָרִים בְּטֵלִים</b>. ראה הלכות עדות י,ד.
<h3> יב</h3>
<b>מְצוּדוֹת</b>. מלכודות לציד.
<b>גָּזֵל מִדִּבְרֵיהֶם מִפְּנֵי שֶׁעֲדַיִן לֹא הִגִּיעוּ לְיַד הַזּוֹכֶה בָּהֶן</b>. איסור זה הינו מדברי חכמים מפני שאין המצודות קונות את הציד לבעל המצודה. אבל אם הייתה המצודה עשויה ככלי הרי היא של בעל המצודה והלוקח ממנה הוא גזלן (הלכות זכייה א,ג).
<h3> יג</h3>
<b>וְנָהָר הַמּוֹשֵׁךְ</b>. זורם.
<b>הֲרֵי הֵן שֶׁל כָּל אָדָם</b>. ומותר לכולם לשתות מהם, ולא רק לאנשי המקום שבו הם זורמים (השווה הלכות נזקי ממון ה,ג וראה ביאור שם).
<b>הַמְנַקֵּף בְּרֹאשׁ הַזַּיִת</b>. מכה בעץ הזית כדי להפיל ממנו את הזיתים.
<b>זֵיתִים שֶׁל שִׁכְחָה</b>. זיתים ששכחו הבעלים למסקם והם חלק ממתנות עניים (הלכות מתנות עניים א,ו).
<b>וּנְטָלָן מֵעַל הָאָרֶץ</b>. לאחר שנפלו.
<h3> יד</h3>
<b>קִנְיָן מִדִּבְרֵיהֶם</b>. כמו יונים, לעיל ה“ז.
<b>נְחִיל דְּבוֹרִים</b>. קבוצת דבורים.
<b>אוֹ שֶׁמְּנָעוֹ מִבְּעָלָיו אִם בָּא לִרְשׁוּתוֹ</b>. מנע מהבעלים להחזירם אם הגיעו לרשותו.
<b>וְאִם הִזִּיק</b>. תוך כדי השבתו.
<b>אֲבָל לֹא יָקֹץ אֶת הַסּוֹכָה עַל מְנָת לִתֵּן דָּמִים</b>. לא יקצוץ ענף שעליו התקבצו הדבורים אפילו אם כוונתו לשלם את הנזק, משום שזהו הפסד שאינו חוזר (מאירי בבא קמא קיד,א).
<h3> טו</h3>
<b>מִכָּאן יָצָא נְחִיל זֶה</b>. ואותו אדם שיצאו מרשותו יכול להשיבם אליו.
<b>וְהוּא שֶׁיִּהְיוּ מְשִׂיחִין לְפִי תֻּמָּן</b>. ללא כוונה להעיד, מכיוון שלעדות אינם כשרים (הלכות עדות ט,א).
<b>וְיִהְיוּ הַבְּעָלִים מְרַדְּפִין אַחַר הַנְּחִיל וְשׁוֹאֲלִין הֵיכָן חָנָה</b>. ואינם טוענים טענה בעלמא.
<b>אַף עַל פִּי שֶׁאֵין אִשָּׁה אוֹ קָטָן בְּנֵי עֵדוּת</b>. ואפילו כשמסיחים לפי תומם (בבלי בבא קמא קיד,ב).
<b>הוֹאִיל וְקִנְיַן דְּבוֹרִים מִדִּבְרֵיהֶם הֶאֱמִינוּ אוֹתָן בּוֹ</b>. גם אם הנחיל היה מתחילה ברשות זה שהם עכשיו אצלו, הרי אין לו בעלות מהתורה, ולכן די בעדותם כדי להוציא ממנו.
<h3> טז</h3>
<b>אֵינוֹ יוֹצֵא מִיָּדוֹ בְּדַיָּנִין</b>. לא ניתן לתבעו בבית דין על כך (ראה גם לקמן יז,יב).
<b>אֵינוֹ מוֹסִיף חֹמֶשׁ</b>. על תשלום הקרן.
<b>אֵינוֹ מוֹסִיף חֹמֶשׁ וכו‘</b>. ראה לקמן ז,א-ב.
<h2>פרק ז</h2>
<h3> א</h3>
<b>כָּל מִי שֶׁנִּתְחַיֵּב מָמוֹן לַחֲבֵרוֹ הַיִּשְׂרְאֵלִי</b>. כמפורט בהלכה הסמוכה.
<b>וְכָפַר בּוֹ וְנִשְׁבַּע עַל שֶׁקֶר</b>. ענה שאינו חייב לו כפי שטען, וגם נשבע על כך.
<b>הֲרֵי זֶה מְחֻיָּב לְהַחֲזִיר לוֹ אֶת הַקֶּרֶן שֶׁכָּפַר בּוֹ וכו‘</b>. ועובר על לאו של “ולא תשקרו איש בעמיתו“ (ויקרא יט,יא, הלכות שבועות א,ח-ט).
<h3> ב</h3>
<b>הָעוֹשֵׁק</b>. מתכחש לתשלום שחייב בו (ראה לעיל א,ד).
<b>וְכִחֵשׁ בָּהּ</b>. הכחיש את טענת הבעלים.
<b>וְנִשְׁאַר לוֹ אֶצְלוֹ מָמוֹן</b>. לאחר פירוק וחלוקת השותפות.
<b>כָּל שֶׁאִלּוּ הוֹדָה הָיָה חַיָּב לְשַׁלֵּם בַּדִּין וְכָפַר וְנִשְׁבַּע וכו‘</b>. לפרטי כפירת הממון המחייבת משום שבועת הפיקדון ראה הלכות שבועות פרקים ז-ח.
<b>שֶׁנֶּאֱמַרוְכִחֵשׁ בַּעֲמִיתוֹ בְּפִקָּדוֹן וכו‘</b>. ובהמשך הפסוק נאמר: “או מכל אשר ישבע עליו לשקר ושלם אתו בראשו וחמשתיו יסף עליו“. ומכאן שעל כל כפירת ממון משלמים קרן (‘ראשו‘) וחומש.
<h3> ג</h3>
<b>כְּגוֹן שֶׁגָּזַל אָבִיו אוֹ גָּנַב וכו‘</b>. ומת, ובנו ירש אותו.
<b>וְהַבֵּן יוֹדֵעַ וכו‘</b>. שאביו חייב, וכפר בכך ונשבע לשקר. שאם לא ידע שאביו חייב ונשבע בשוגג פטור מחומש, שאין חייבים חומש על שבועה בשוגג (הלכות שבועות א,י-יא).
<h3> ד</h3>
<b>אֲבָל אִם גָּזַל אָבִיו וּמֵת וכו‘</b>. שאז הגזלה היא כפיקדון אצלו, וכשכופר בתביעת הנגזל הוא מתחייב מחמת עצמו.
<h3> ה</h3>
<b>הֲרֵי הַיּוֹרֵשׁ מְשַׁלֵּם קֶרֶן וְחֹמֶשׁ</b>. אף על פי שתשלום החומש נועד לכפרה (לקמן ה“ח), מכל מקום מכיוון שהתחייב בו האב דינו כחוב ממוני שחל על נכסי הירושה (ראה לעיל ה,ה).
<h3> ו</h3>
<b>מְשַׁלֵּם הַקֶּרֶן בִּלְבַד</b>. שרק אם הנשבע הודה יש חיוב חומש.
<b>וּבֵין כָּךְ וּבֵין כָּךְ הַיּוֹרֵשׁ פָּטוּר מִן הָאָשָׁם</b>. בין שהנשבע הודה ובין שבנו הודה, שהאשם הוא חובה על האב שעשה את העברה.
<h3> ז</h3>
<b>וְכֵן הַגּוֹזֵל פָּחוֹת מִשָּׁוֶה פְּרוּטָה וְכָפַר וְנִשְׁבַּע אֵינוֹ חַיָּב בַּחֹמֶשׁ</b>. ופטור גם מקרבן, אך עבר על לאו של שבועת ביטוי משום שנשבע לשקר (הלכות שבועות ז,טז).
<b>שֶׁאֵין פָּחוֹת מִשָּׁוֶה פְּרוּטָה מָמוֹן</b>. לעניין תשלומים, כדלעיל א,ו.
<b>כַּמָּה הוּא הַחֹמֶשׁ אֶחָד מֵאַרְבָּעָה בַּקֶּרֶן</b>. שאינו חמישית משווי הגזלה (הקרן), אלא חמישית מכלל התשלום (קרן וחומש).
<h3> ח</h3>
<b>וְהוּא עוֹמֵד בִּכְפִירָתוֹ</b>. אך אם הודה לאחר שבאו עדים חייב בחומש ואשם.
<h3> י</h3>
<b>חוּץ מִשָּׁוֶה פְּרוּטָה</b>. אך בפחות משווה פרוטה אין חובת השבה (לעיל א,ו).
<b>וְלֹא לִשְׁלוּחוֹ</b>. אדם שרגיל לעשות שליחויות עבור הנגזל, אך לא מינה אותו לקבלת הגזלה הזו.
<b>וְאִם הֵבִיא אֶת הַגְּזֵלָה וְאֶת הַחֹמֶשׁ לְבֵית דִּין וכו‘</b>. חכמים תיקנו שיוכל להביא את הגזלה והחומש לבית דין, משום שיש מקרים שבהם הוצאות ההשבה גבוהות משווי הגזלה (בבא קמא קג,ב).
<h3> יא</h3>
<b>תִּיקַר</b>. תתייקר.
<b>כְּמוֹ שֶׁבֵּאַרְנוּ</b>. לעיל ה“י.
<h3> יב</h3>
<b>הַמַּחֲזִיר אֶת הַקֶּרֶן לַבְּעָלִים</b>. ונשאר חייב חומש.
<b>נַעֲשָׂה הַחֹמֶשׁ כַּקֶּרֶן לְכָל דָּבָר</b>. שלאחר שהתחייב בו ככפרה דינו ככל חוב ממוני.
<b>עַד שֶׁיִּתְמַעֵט הַחֹמֶשׁ שֶׁיִּכְפֹּר בּוֹ וְיִשָּׁבַע עַל פָּחוֹת מִשָּׁוֶה פְּרוּטָה</b>. בכל פעם החומש מצטמצם לחמישית מהחומש הקודם (דהיינו אחד מארבעה ממנו — לעיל ה“ז), וכשאין בו שווה פרוטה ונשבע עליו פטור מחומש, מכיוון שאינו חייב חומש כשנשבע על פחות משווה פרוטה (לעיל ה“ז).
<h3> יג</h3>
<b>מִי שֶׁהָיָה אֶצְלוֹ פִּקָּדוֹן וכו‘</b>. ראה גם הלכות שבועות ט,טו.
<h2>פרק ח</h2>
<h3> א</h3>
<b>אוֹ נִשְׁתַּנָּת</b>. שאז קנה אותה לעצמו ומשלם את שווייה.
<b>נוֹתֵן הַקֶּרֶן וְהַחֹמֶשׁ לַיּוֹרְשִׁין</b>. אם הודה שגזל.
<h3> ב</h3>
<b>וְאִם הַגְּזֵלָה קַיֶּמֶת חַיָּב לְהוֹצִיא הַגְּזֵלָה עַצְמָהּ מִתַּחַת יָדוֹ</b>. למדו חכמים שאין לגזלן תקנה עד שיוציא את הגזלה עצמה מתחת ידו או שימחל לו הנגזל (פה“מ בבא קמא ט,י), ואת זכותו בתור יורש בגזלה אינו יכול לממש בגזלה עצמה אלא בתמורתה.
<b>נוֹתֵן אֶת הַגְּזֵלָה וְאֶת הַחֹמֶשׁ לְאֶחָיו וְעוֹשֶׂה עִמָּהֶן חֶשְׁבּוֹן</b>. נותן לאחיו את הגזלה והחומש, ואת חלקו בירושה כולל החלק היחסי שיש לו בגזלה ובחומש, ייקח משאר הנכסים שירשו (מ“מ וכס“מ). וכגון שהם חמישה אחים, והגזלה והחומש שווים חמישה זוזים ושאר הירושה היא עשרים זוז, ייתן לאחיו את הגזלה והחומש וביחד תהיה הירושה עשרים וחמישה זוז, ויש לו בה חמישה זוזים, ארבעה מתוך העשרים ועוד אחד מתוך החמישה ששילם, וייטול את כל החמישה משאר הנכסים ולא מהגזלה.
<h3> ג</h3>
<b>לְבָנָיו</b>. של הגזלן.
<b>לְבַעַל חוֹבוֹ אוֹ בְּהַלְוָאָתוֹ</b>. כפירעון למי שחייב לו (כגון כתובת אישה), או למי שהלווה לו (פה“מ בבא קמא ט,י).
<b>הוֹאִיל וְיָצָאת הַגְּזֵלָה עַצְמָהּ מִתַּחַת יָדוֹ נִפְטַר וכו‘</b>. שאין מניעה שתגיע לו הנאה מן הגזלה, אלא שהגזלה עצמה לא תהיה תחת ידו.
<b>וְהוּא שֶׁיּוֹדִיעֵם וְיֹאמַר זֶה גֶּזֶל אַבָּא</b>. שאם לא אומר כן נראה כאילו נותן להם משלו ואינו נחשב שהוציא גזלה מתחת ידו (ראה פה“מ שם).
<h3> ד</h3>
<b>וְזָקַף עָלָיו הַכֹּל מִלְוָה</b>. הגדיר את תשלום הגזלה והחומש כחוב ומחל לו על השבת הגזלה עצמה.
<b>וְאַחַר כָּךְ מֵת הַגֵּר</b>. לגר אין יורשים חוץ מבניו שנולדו לאחר שנתגייר, ואם אין לו בנים, במותו נכסיו נעשים הפקר ומי שמחזיק בהם זכה בהם (הלכות זכייה ומתנה א,ו).
<b>אַף עַל פִּי שֶׁזָּכָה בַּגְּזֵלָה</b>. כבר משעה שזקפה במלווה, ולכאורה נחשב כאילו החזיר לו את הגזלה ונשאר עליו חוב כספי בלבד, מכל מקום חייב להוציא את הגזלה מתחת ידו.
<h3> ה</h3>
<b>בְּשֶׁהוֹדָה בִּנְתַּיִם</b>. והתחייב בקרן ובחומש לגר, וכשמת זכה בהם לעצמו.
<b>חַיָּב לְשַׁלֵּם הַקֶּרֶן וְהַחֹמֶשׁ</b>. אם הודה לאחר מיתת הגר (מרכה“מ).
<b>לַכֹּהֲנִים</b>. כשמביא את קרבן האשם למקדש משלם לכהנים את הקרן והחומש לפני הקרבתו (לקמן הי“ג).
<b>מִשְׁמָר</b>. קבוצת הכהנים המשרתת באותו שבוע (הלכות כלי המקדש ד,ג).
<h3> ו</h3>
<b>מִפִּי הַשְּׁמוּעָה לָמְדוּ וכו‘</b>. חכמים קיבלו במסורת שפסוק זה נאמר ביחס למי שנשבע לגר ומת הגר לפני שהודה לו הגזלן.
<b>וְאָשָׁם זֶה הָאָמוּר כָּאן</b>. לשון הכתוב: “ואם אין לאיש גאל להשיב האשם אליו, האשם המושב לה‘ לכהן, מלבד איל הכפרים אשר יכפר בו עליו“. והאשם הנזכר בכתוב כאן הינו הגזלה או דמיה שצריך הגזלן להביא בנוסף לאיל הכיפורים שהוא קרבן האשם.
<b>שֶׁהֲרֵי אָשָׁם קְרָאוֹ הַכָּתוּב</b>. ולמדו מכאן חכמים שדין הגזלה המוחזרת כדין קרבן.
<b>וְאֵין מַקְרִיבִין בַּלַּיְלָה</b>. הלכות מעשה הקרבנות ד,א.
<b>וְאֵין הַכֹּהֲנִים חוֹלְקִין גֶּזֶל הַגֵּר כְּנֶגֶד גֶּזֶל הַגֵּר וכו‘</b>. חלקי הקרבנות שמגיעים לכהנים מתחלקים לכהני המשמר שמשרתים באותו שבוע, ואינם יכולים להחליף ביניהם חלק בקרבן אחד תמורת חלק בקרבן אחר (הלכות מעשה הקרבנות י,טו-טז). ובאותו האופן אינם יכולים להחליף תשלום גזלה אחת תמורת תשלום גזלה אחרת.
<h3> ז</h3>
<b>גֶּזֶל גֵּר שֶׁאֵין בּוֹ שָׁוֶה פְּרוּטָה לְכָל כֹּהֵן... לֹא יָצָא הַמַּחֲזִירוֹ יְדֵי הֲשָׁבָה</b>. ראה פסקים ושיטות.
<b>וְלָמָּה נֶאֱמַר בְּגֶזֶל הַגֵּר אִישׁ</b>. “ואם אין לאיש גאל“.
<b>שֶׁהָאִישׁ אַתָּה צָרִיךְ לַחֲקֹר וּלְחַזֵּר עָלָיו אִם יֵשׁ לוֹ יוֹרְשִׁים</b>. כאשר הגר הוא ‘איש‘, דהיינו אדם בוגר.
<b>אֶלָּא חֶזְקָתוֹ שֶׁאֵין לוֹ יוֹרְשִׁים</b>. משום שקטן אינו יכול להוליד (בבלי סנהדרין סט,א).
<h3> ח</h3>
<b>הַכֹּהֲנִים בְּגֶזֶל הַגֵּר כִּמְקַבְּלֵי מַתָּנוֹת הֵן וכו‘</b>. הנתינה לכהנים אינה מוגדרת כתשלום גזלה לבעלים, אלא כמתנות כהונה (כמו בכור ותרומה), וגובה המתנה נקבע לפי שעת הגזלה (בבלי בבא קמא קי,ב).
<b>שֶׁהֲרֵי הוּא אָסוּר בַּהֲנָיָה</b>. הלכות חמץ ומצה א,ד.
<b>כְּמוֹ שֶׁבֵּאַרְנוּ</b>. לעיל ג,ד.
<h3> ט</h3>
<b>לֹא זָכָה זֶה בַּגְּזֵלָה שֶׁתַּחַת יָדוֹ</b>. ואינו יכול לומר שמכיוון שממילא הגזלה צריכה להגיע לכהנים והיא תחת ידו, הריהו יכול לזכות בה (השווה הלכות ערכין ד,כג).
<b>הַמִּשְׁמָרָה</b>. משמרת הכהנים שעובדת באותו השבוע.
<h3> י</h3>
<b>הֲרֵי בְּנֵי הַגַּזְלָן יוֹרְשִׁין אֶת כֶּסֶף הַגְּזֵלָה אוֹ הַגְּזֵלָה עַצְמָהּ</b>. שחובת הבאת הגזלה לכהנים מוטלת על האב בחייו משום כפרה, ובניו אינם זקוקים לכפרה (מאירי בבא קמא קי,א).
<b>וְהָאָשָׁם יִרְעֶה עַד שֶׁיִּפֹּל בּוֹ מוּם</b>. משום שאין מקריבים אשם שמתו בעליו. ודינו להימכר לאחר שנופל מום והכסף ניתן לקופה שממנה מביאים עולות נדבה של ציבור.
<b>כְּמוֹ שֶׁבֵּאַרְנוּ בִּמְקוֹמוֹ</b>. הלכות פסולי המוקדשין ד,יד.
<h3> יא</h3>
<b>קֹדֶם כַּפָּרָה</b>. לפני הקרבת הקרבן.
<b>לוֹ יִהְיֶה</b>. לכהן.
<b>וַאֲפִלּוּ הָיָה הַגַּזְלָן קָטָן שֶׁאֵין מַתְּנָתוֹ מַתָּנָה</b>. שמן התורה קטן אינו יכול להקנות (ראה הלכות מכירה כט,א ושם ה“ו). ואף שהקטן אינו בכלל שבועה ולא חייב חומש ואשם, יש לומר שמדובר בקטן שאביו גזל ונשבע והודה ומת, והוא נתן את כסף הגזלה לאנשי המשמר. ואף שלא גזל, נקרא גזלן כי גזלת אביו אצלו (שו“ת הרדב“ז ו סי‘ ב אלפים רפד).
<h3> יב</h3>
<b>לְאַחַת מִן הַמִּשְׁמָרוֹת</b>. משמרת שאינה משרתת באותו שבוע, ואינה זכאית במתנות כהונה.
<b>שַׁבַּתָּהּ</b>. השבוע שלה.
<b>יַחֲזִיר הַכֶּסֶף אֵצֶל הָאָשָׁם</b>. יצרף את הכסף לאשם.
<b>הַמִּשְׁמָרָה הַקְּבוּעָה</b>. המשמרת ששבוע זה הוא זמנה.
<h3> יג</h3>
<b>אֵין מַקְרִיבִין וכו‘</b>. ואם הקריב את הקרבן לפני שהשיב את הקרן צריך להביא קרבן אחר לכפרתו (ראה גם הלכות שגגות ט,ז).
<h3> יד</h3>
<b>הָעֲבָדִים וְהַשְּׁטָרוֹת וְהַקַּרְקָעוֹת אֵין בָּהֶן תּוֹסֶפֶת חֹמֶשׁ</b>. וגם לא קרבן, משום שאינם נכללים בדין שבועת הפיקדון שנאמרה בפסוק (הלכות שבועות ז,ג-ד).
<b>וְכִחֵשׁ בַּעֲמִיתוֹ בְּפִקָּדוֹן וכו‘</b>. פיקדון שייך רק במיטלטלין ולא בקרקע, ולמדו חכמים שכל דבר שאינו ממון גמור אינו בכלל דין זה (בבלי בבא קמא קיז,ב).
<b>וְיָצְאוּ עֲבָדִים שֶׁהֻקְּשׁוּ לְקַרְקָעוֹת</b>. התורה השוותה את דינם לדין קרקעות (ראה הלכות גנבה ב,ב).
<b>וְיָצְאוּ שְׁטָרוֹת שֶׁאֵין גּוּפָן מָמוֹן</b>. משום ששווי השטר אינו נגזר משווי הנייר אלא ממה שכתוב בו.
<b>וְכֵן אִם הָיָה גֶּזֶל הַגֵּר</b>. העבדים, השטרות והקרקעות.
<b>אֵינָן חוֹזְרִים לַכֹּהֲנִים</b>. מכיוון שאינם בכלל דין שבועה גם אינם בכלל דין גזל הגר.
<b>וְכֵן הַקַּרְקַע וכו‘</b>. בנוסף לכך, יש הבדל בסיסי בין קרקע לבין כל המיטלטלין.
<b>וַאֲפִלּוּ נִמְכְּרָה... וְנִתְיָאֲשׁוּ הַבְּעָלִים</b>. ובדרך כלל גזלה נקנית לגזלן בייאוש ושינוי רשות (לעיל ב,ג).
<b>חוֹזֵר עַל מִי שֶׁמְּכָרָהּ לוֹ</b>. שיחזיר לו את מה ששילם לו עבורה.
<b>כְּמוֹ שֶׁיִּתְבָּאֵר</b>. בפרק ט.
<h2>פרק ט</h2>
<h3> א</h3>
<b>בּוֹרוֹת שִׁיחִין וּמְעָרוֹת</b>. סוגים שונים של חפירות.
<b>וְשִׁחֵת הַמַּעְיָנוֹת</b>. כגון שסתם אותם.
<b>הַבִּנְיָן</b>. מבנים שונים שבנויים בקרקע כגון בית וגדר.
<b>חַיָּב לְהַעֲמִיד לוֹ בַּיִת אוֹ שָׂדֶה כְּשֶׁהָיוּ בִּשְׁעַת הַגְּזֵלָה</b>. להחזירם למצבם הקודם.
<b>אוֹ יְשַׁלֵּם דְּמֵי מַה שֶּׁהִפְסִיד</b>. ואף שהזיק את הקרקע אין היא נקנית לגזלן כדין מיטלטלין שנגזלו ונשתנו שנקנים לגזלן (לעיל ב,א-ב), אלא הקרקע תמיד נשארת ברשות בעליה (לעיל ח,יד).
<b>בְּאֵשׁ שֶׁיָּרְדָה מִן הַשָּׁמַיִם</b>. להבדיל מאש שהוצתה, שלפעמים יש לה אחראי שניתן לתבעו.
<b>כְּמוֹ שֶׁבֵּאַרְנוּ</b>. לעיל ג,ד.
<h3> ב</h3>
<b>מְצִיקִין בְּכֹחַ הַמֶּלֶךְ</b>. אנשים שמשתלטים בכוח על קרקעות ללא כל זכות.
<b>אִם מַכַּת מְדִינָה הִיא... אוֹמֵר לוֹ הֲרֵי שֶׁלְּךָ לְפָנֶיךָ</b>. כמו במקרה ששטפה נהר, שהמכה לא נגרמה בגלל הגזלן.
<h3> ד</h3>
<b>בְּנֵי חֹרִים</b>. בני חורין, נכסים משוחררים לפירעון, שלא נמכרו לאחרים לאחר הגזלה.
<b>מִפְּנֵי שֶׁהוּא כְּמִלְוָה עַל פֶּה</b>. כל תשלום שחייב על פי דין אך עדיין לא חויב בו בבית דין, דינו כמלווה בעל פה שלא נכתב בשטר, ולכן גובה אותו רק מנכסים בני חורין (הלכות מלווה ולווה יא,ד).
<b>וְאִם עָמַד הַגַּזְלָן בַּדִּין... גּוֹבֶה מִנְּכָסִים מְשֻׁעְבָּדִים</b>. מאחר שחויב בדין נעשה החוב כמלווה בשטר, ואם מכר מנכסיו לאחר מכן, הנגזל לוקח אותם מהקונה.
<h3> ה</h3>
<b>מִנְּכָסִים בְּנֵי חֹרִים</b>. כדין שדה שהפסידה.
<b>וְהִשְׁבִּיחַ</b>. השקיע בשדה והעלה את ערכו.
<b>שָׁמִין</b>. אומדים את השבח וההוצאה (ראה לקמן י,י).
<b>וְיָדוֹ עַל הַתַּחְתּוֹנָה וכו‘</b>. הוא בעמדת נחיתות, ולכן יכול לתבוע רק את הסכום הנמוך מבין השניים.
<b>הַהוֹצָאָה</b>. עלות ההשקעה.
<h3> ו</h3>
<b>וְנוֹטֵל הַקֶּרֶן עִם שְׁאָר הַשֶּׁבַח מִן הַגַּזְלָן</b>. ויוצא שבסך הכול הוא מקבל את כל מה שנלקח ממנו, בניגוד לגזלן שאינו מקבל את ההפרש שבין ההוצאה לשבח.
<h3> ז</h3>
<b>הַקֶּרֶן מִנְּכָסִים מְשֻׁעְבָּדִים</b>. לאדם המוכר קרקע יש אחריות לפצות את הקונה על המכירה שבטלה, ונכסיו משועבדים לכך משעת המכירה. ולכן הקונה גובה את הקרן (הסכום ששילם על הקרקע) מנכסים שהיו שייכים למוכר (הגזלן) בשעת המכר, גם אם לאחר מכן נמכרו אותן הקרקעות לאחרים.
<b>וּשְׁאָר הַשֶּׁבַח מִבְּנֵי חֹרִין</b>. שאמנם הגזלן חייב לפצות את הקונה אף על מה שהשביח, אך הקונה אינו גובה את השבח אלא מנכסים שיש ביד הגזלן ולא מנכסיו שנמכרו, מפני תיקון העולם, הואיל ואין הסכום קצוב ולא יוכלו אנשים להיזהר מקניית קרקע המשועבדת לכך (וראה הלכות מלווה ולווה כא,א).
<b>אֵינוֹ נוֹטֵל מִן הַגַּזְלָן אֶלָּא הַקֶּרֶן בִּלְבַד וכו‘</b>. בנוסף להוצאה שנוטל  מהנגזל.
<b>בֵּין שֶׁלֹּא הִכִּיר בָּהּ אֵין לוֹ מִן הַהוֹצָאָה אֶלָּא כְּשִׁעוּר הַשֶּׁבַח</b>. אף על פי שקנאה בתום לב, משום שגם אם הייתה נשארת אצלו היה לו רק את השבח.
<h3> ח</h3>
<b>מְחַשְּׁבִין עָלָיו כָּל הַפֵּרוֹת שֶׁאָכַל וּמְשַׁלֵּם לְבַעַל הַשָּׂדֶה</b>. משום שהשדה בחזקת בעליה, ואכל פירות שאינם שלו.
<b>וְחוֹזֵר וְגוֹבֶה אוֹתָן מִן הַגַּזְלָן מִנְּכָסִים בְּנֵי חֹרִין</b>. כמבואר בהלכה הקודמת לגבי שבח, שגובים אותו רק מנכסים הנמצאים ביד הגזלן ולא מנכסים שהיו לו ונמכרו לאחרים.
<b>וְאִם הִכִּיר בָּהּ שֶׁהִיא גְּזוּלָה אֵין לוֹ פֵּרוֹת</b>. משום שהביא זאת על עצמו.
<h3> ט</h3>
<b>הַמּוֹכֵר שָׂדֶה שֶׁאֵינָהּ שֶׁלּוֹ</b>. כגון גזלן.
<b>כְּמוֹ שֶׁבֵּאַרְנוּ</b>. לעיל ח,יד.
<b>וּלְקָחָהּ</b>. קנה כדין.
<b>נִתְקַיְּמָה בְּיַד הַלּוֹקֵחַ מִן הַגַּזְלָן</b>. קנייתו מקבלת תוקף מכיוון שהגזלן קנה אותו מהנגזל.
<h3> י</h3>
<b>לְפִיכָךְ אִם תָּבַע הַלּוֹקֵחַ אֶת הַגַּזְלָן</b>. שייתן לו את מה ששילם עבור השדה.
<b>לְהַכְרִיז עַל נִכְסֵי הַגַּזְלָן</b>. להעמידם למכירה למרבה במחיר (הלכות מלווה ולווה כב,ו).
<b>לֹא נִתְקַיְּמָה בְּיַד הַלּוֹקֵחַ</b>. והקונה צריך להחזיר את השדה לגזלן שהרי הוא שייך לו כעת, וחוזר וגובה ממנו את הסכום ששילם עבור השדה.
<h3> יא</h3>
<b>הוֹרִישָׁהּ</b>. כתבה בצוואה לאדם אחר.
<b>וְכֵן אִם נָפְלָה לַגַּזְלָן בִּירֻשָּׁה</b>. שבאה לו ממילא, ואין הוכחה שרצונו להעמידה ביד הקונה.
<h3> יב</h3>
<b>גָּבָה אוֹתָהּ הַגַּזְלָן בְּחוֹבוֹ</b>. אם לאחר הגזלה גבה את השדה בגלל חוב שהנגזל היה חייב לו.
<b>הֲרֵי זֶה נִתְכַּוֵּן לְהַעֲמִידָהּ בְּיַד הַלּוֹקֵחַ</b>. משום שבחר לגבות דווקא את השדה שמכר לו.
<b>לִגְבּוֹת חוֹבוֹ הוּא שֶׁנִּתְכַּוֵּן</b>. ואין זה מלמד שלקחה כדי שתושלם המכירה לקונה.
<h3> יג</h3>
<b>שֶׁאִלּוּ לֹא טָרַח לַבְּעָלִים לֹא הָיוּ נוֹתְנִין לוֹ מַתָּנָה</b>. ומכיוון שהמתנה ניתנה כתמורה עבור הטורח, דינה כמכר (לעיקרון זה ראה הלכות מכירה כט,יד ועוד).
<h3> יד</h3>
<b>וְשֶׁלֹּא לְדַעְתִּי</b>. שלא מרצוני.
<h3> טו</h3>
<b>אֵין לַגַּזְלָן כְּלוּם</b>. אפילו לא דמים.
<b>כְּשֶׁטָּעַן</b>. כפי שטען.
<h3> טז</h3>
<b>מוֹדָעָא</b>. הצהרה מוקדמת שהמכר שיעשה אינו מדעתו והרי הוא בטל.
<b>וְאֵין דִּין גַּזְלָן כְּדִין הָאוֹנֵס חֲבֵרוֹ</b>. ראה גם הלכות מכירה י,ה.
<b>לְפִיכָךְ אִם לֹא מָסַר הַמּוֹכֵר הָאָנוּס מוֹדָעָא מִמְכָּרוֹ קַיָּם</b>. ראה שם ה“א.
<h2>פרק י</h2>
<h3> א</h3>
<b>בַּעַל זְרוֹעַ</b>. פועל בכוח.
<b>אוֹ מֵחֲמַת שֶׁיֵּשׁ לוֹ וכו‘</b>. שטוען שהישראלי הזיק לו או הפסיד את ממונו וחייב לשלם על פי דין.
<b>שֶׁתָּקַף עַל הַשָּׂדֶה</b>. החזיק בה בכוח.
<h3> ב</h3>
<b>שֶׁהֲרֵי הַלּוֹקֵחַ אוֹמֵר לַבְּעָלִים וכו‘</b>. ומוכח מכך שהגוי נטל ממנו כדין.
<b>בְּדִינֵיהֶם</b>. בבית דין של הגויים, שהרי הגוי אינו יכול להתחמק מהדין.
<h3> ג</h3>
<b>אִם יֵשׁ בְּיַד הַבְּעָלִים</b>. אם יש להם מספיק כסף ורוצים לקנותה.
<b>הֵן קוֹדְמִין לְכָל אָדָם</b>. ואדם אחר אינו יכול לקנותה.
<b>רְבִיעַ הַקַּרְקַע אוֹ שְׁלִישׁ הַמָּעוֹת וכו‘</b>. מכיוון שמניחים שהקונה שילם רק שלושה רבעים מהשווי האמתי של הקרקע, צריך לתת לבעלים שליש ממה ששילם, שזה מה שחסך, או רבע מהקרקע, שהרי שילם רק עבור שלושה רבעים משווייה.
<b>לְפִיכָךְ הַלּוֹקֵחַ מִן הַמֵּצִיק בִּשְׁלֹשִׁים נוֹתֵן לַבְּעָלִים עֲשָׂרָה</b>. מכיוון שהגוי מוזיל בכרבע, מן הסתם היא שווה כארבעים והמציק הוזיל אותה בכעשרה.
<h3> ד</h3>
<b>הָעֲשׂוּיָה לִטַּע</b>. מתאימה לנטיעה יותר מאשר לזריעה (רש“י בבא מציעא קא,א).
<b>אוֹמְדִין כַּמָּה אָדָם רוֹצֶה לִתֵּן בְּשָׂדֶה זוֹ לִטְּעָהּ</b>. כמה היה משלם למי שישתול עבורו, ובדרך כלל זהו סכום בטווח שבין ההוצאה לשבח.
<b>שָׁמִין לוֹ וְיָדוֹ עַל הַתַּחְתּוֹנָה</b>. אומדים את ההשקעה ואת שווי ההשבחה ומשלם את הפחות שבשניהם.
<h3> ה</h3>
<b>שׁוֹמְעִין לוֹ</b>. ואינו צריך לשלם כלל לאדם שירד לשדהו.
<b>שֶׁמַּכְחִישׁ</b>. מדלדל את האדמה, משום שהעצים מיעטו את כוחה.
<h3> ו</h3>
<b>וַעֲלִיּוֹת</b>. מבנים על גג הבית.
<h3> ז</h3>
<b>הַיּוֹרֵד לִשְׂדֵה חֲבֵרוֹ בִּרְשׁוּת וכו‘</b>. שנתן לו רשות לעבד את השדה, אך היורד נטע בשדה שאינו מיועד לנטיעה.
<b>וּבַעַל בְּנִכְסֵי אִשְׁתּוֹ וכו‘</b>. המפרשים התקשו באלו נכסים מדובר כאן, שכן נכסי האישה הנזכרים בדרך כלל הם נכסים שבהם מעמדו של הבעל אינו כיורד ברשות (ראה הלכות אישות כג,ח-ט). לפיכך כתבו שמדובר כאן במצבים ייחודיים של קטנה שמיאנה (מ“מ על פי הלכות אישות שם ה“י), או על נכסים שניתנו לאישה על מנת שלבעלה לא יהיה זכות בהם (ב“ח; וראה יד“פ שביאר באופן אחר).
<b>וְהַשֻּׁתָּף בְּשָׂדֶה שֶׁיֵּשׁ לוֹ חֵלֶק בָּהּ כְּיוֹרֵד בִּרְשׁוּת הֵן</b>. שיש לו רשות לעבד את הנכס המשותף.
<h3> ח</h3>
<b>שָׁמִין לוֹ וְיָדוֹ עַל הָעֶלְיוֹנָה</b>. ידו של היורד, כדין יורד ברשות.
<h3> ט</h3>
<b>חֻרְבָּתוֹ</b>. מבנה חרב.
<b>עֵצַי וַאֲבָנַי</b>. חומרי הבניין.
<b>מִפְּנֵי שֶׁמַּכְחִישׁ הַקְַּרקַע</b>. כדלעיל ה“ה, וראה אבן האזל שדן איזו הכחשת קרקע שייכת כאן.
<h3> י</h3>
<b>שֶׁיִּשָּׁבַע בִּנְקִיטַת חֵפֶץ</b>. בעודו מחזיק ספר תורה בידו.
<b>כַּמָּה הוֹצִיא</b>. משום שההוצאה אינה גלויה, אך השבח גלוי ואינו נתון לוויכוח.
<b>וְאִם אָמַר וכו‘</b>. היורד יכול לומר שהוא מעדיף שלא להישבע אלא שהדיינים ישומו את הוצאתו לפי ההערכה הנמוכה בשוק.
<b>אֵינוֹ צָרִיךְ שְׁבוּעָה</b>. משום שהוא גלוי וניתן לאמדו.
<h3> יא</h3>
<b>וְיִשָּׁבַע שְׁבוּעַת הֶסֵּת</b>. ראה לעיל ד,ד בביאור.
<b>שֶׁהַקַּרְקַע בְּחֶזְקַת בְּעָלֶיהָ</b>. וגם השבח ברשותו, והיורד בא להוציא ממנו ממון ועליו להביא ראיה.
<h3> יב</h3>
<b>בַּעַל שֶׁהוֹרִיד וכו‘</b>. ראה גם הלכות שלוחין ושותפין ח,ו.
<b>אֲרִיסִין</b>. פועלים שמעבדים את השדה תמורת חלק מהיבול.
<b>בְּנִכְסֵי אִשְׁתּוֹ</b>. נכסי מלוג שגוף הקרקע שייך לאישה והבעל זכאי בפירותיהם.
<b>וְאַחַר כָּךְ גֵּרְשָׁהּ</b>. והדין שהקרקע חוזרת לאישה (ומדובר שלא אכל עדיין מהפירות, שאז משלמת לו כיורד שלא ברשות, שאם אכל מהפירות אינה משלמת לו כלום, וגם לא לאריסים — ב“ש אה“ע פח ס“ק כב).
<b>אִם הָיָה הַבַּעַל עַצְמוֹ אָרִיס... שֶׁלֹּא יָרְדוּ לָהּ אֶלָּא עַל דַּעַת הַבַּעַל</b>. כאריסי משנה, והסכימו שלא יקבלו יותר ממה שיקבל הבעל.
<b>וְאִם אֵין הַבַּעַל אָרִיס עַל דַּעַת הַקַּרְקַע יָרְדוּ</b>. ודינו של הבעל ככל מי ששוכר אריסים.
<b>וְשָׁמִין לָהֶם כְּאָרִיס</b>. שזכאי לחלק מהפירות. והבעל חייב לשלם להם את שוויים מכיוון שהוא הורידם (טור אה“ע פח).
<h2>פרק יא</h2>
<h3> א</h3>
<b>וְהָרוֹאֶה אֲבֵדַת יִשְׂרָאֵל וְנִתְעַלֵּם מִמֶּנָּה וְהִנִּיחָהּ וכו‘</b>. ראה עוד לקמן יד,ז.
<h3> ב</h3>
<b>לָקַח אֶת הָאֲבֵדָה וְלֹא הֱשִׁיבָהּ וכו‘</b>. ראה לקמן יד,ו.
<b>וְעַל לֹא תִגְזֹל</b>. ראה לקמן יד,ז שעובר על לאו זה רק אם לקחה לעצמו לפני שהתייאשו ממנה בעליה.
<b>לְתֵאָבוֹן</b>. להנאתו.
<b>אֲבָל אוֹכֵל נְבֵלָה לְהַכְעִיס הֲרֵי הוּא מִין</b>. אם הורגל לעבור עברה להכעיס הריהו מומר ונחשב כופר במצוות התורה (הלכות תשובה ג,ט, ומין כאן בא במשמעות כללית של כל סוגי הכפירה — יד“פ).
<b>וְהַמִּינִים מִיִּשְׂרָאֵל וְהָאֶפִּיקוֹרוֹסִים</b>. ראה הלכות תשובה ג,ז-ח.
<b>וְעוֹבְדֵי עֲבוֹדָה זָרָה וּמְחַלְּלֵי שַׁבָּת בְּפַרְהֶסְיָא</b>. ראה הלכות שבת ל,טו.
<b>בְּפַרְהֶסְיָא</b>. לעיני עשרה מישראל (ראה הלכות איסורי ביאה יב,ד).
<h3> ג</h3>
<b>שֶׁנֶּאֱמַר</b>. במצוות השבת אבדה.
<b>בַּעֲלֵי אֱמוּנָה</b>. נאמנים.
<b>וּבְכָל מָקוֹם</b>. גם אם באותו מקום אין חילול השם אם לא ישיב את אבדתו.
<b>מַכְנִיסִים כְּלֵיהֶם</b>. למקום שבו יהיו שמורים.
<h3> ה</h3>
<b>וְטָעָה</b>. לטובת הישראלי.
<b>לְבָדְקוֹ</b>. לבחון את נאמנותו.
<h3> ו</h3>
<b>נוֹטֵל וּמַכְרִיז</b>. שמא האבדה שייכת לישראל.
<b>וְנָתַן סִימָנֶיהָ</b>. ראה לקמן יג,א-ג.
<h3> ז</h3>
<b>בִּסְרַטְיָא</b>. דרך ראשית.
<b>וּפְלַטְיָא</b>. רחבה שבאים לסחור בה.
<b>בְּבָתֵּי כְּנֵסִיּוֹת וּבְבָתֵּי מִדְרָשׁוֹת</b>. כגון שהיו בתי כנסת או בתי מדרש מחוץ לעיר וגויים שומרים עליהם (רש“י בבא מציעא כד,א). ואף שאין הנכרים רוב שם, כיוון שהם יושבים במקום ואילו הישראלים רק עוברים ושבים מסתבר שהנכרים ימצאו את האבדה (ריטב“א שם).
<b>שֶׁהֲרֵי נִתְיָאֵשׁ מִמֶּנָּה כְּשֶׁנָּפְלָה</b>. שמאחר שנתייאש המאבד הרי זכה המוצא באבדה, ולכן אינו חייב להשיבה למאבד אף כשנותן סימניה.
<b>הָרוֹצֶה לֵילֵךְ בְּדֶרֶךְ הַטּוֹב וְהַיָּשָׁר</b>. ראה גם לקמן הי“ז.
<b>מַחֲזִיר אֶת הָאֲבֵדָה לְיִשְׂרָאֵל וכו‘</b>. אף על פי שהתייאש ממנה.
<h3> ח</h3>
<b>יֵינָהּ אָסוּר בַּהֲנָיָה</b>. משום שסתם יין של גויים אסור בהנאה (הלכות מאכלות אסורות יא,ג).
<b>וְקַנְקַנָּהּ מֻתָּר מִשּׁוּם אֲבֵדָה</b>. הקנקן שייך למוצא וניתן להשתמש בו לאחר הכשרתו (ראה שם הט“ו).
<b>וְאִם בָּא יִשְׂרָאֵל וְנָתַן סִימָנֶיהָ מֻתֶּרֶת בִּשְׁתִיָּה לָזֶה שֶׁמְּצָאָהּ</b>. שמכיוון שהתברר שזהו יין של ישראל הוא מותר בשתייה, ואינו חייב להשיב למאבד כי מן הסתם התייאש ממנה.
<h3> ט</h3>
<b>הֲרֵי זֶה מֻתָּר מִשּׁוּם אֲבֵדָה</b>. אך הבשר אסור באכילה כדין בשר שנתעלם מן העין (ראה הלכות מאכלות אסורות ח,יב).
<h3> י</h3>
<b>בְּזוּטוֹ שֶׁל יָם</b>. קרקעית הים.
<b>וּבִשְׁלוּלִיתוֹ שֶׁל נָהָר שֶׁאֵינוֹ פּוֹסֵק</b>. זרם הנהר שאינו מתייבש.
<b>וּמְצוּאָה</b>. מצויה.
<b>שֶׁזֶּה וַדַּאי נִתְיָאֵשׁ מִמֶּנָּה</b>. שאי אפשר להצילה משם.
<h3> יא</h3>
<b>אֵין נִזְקָקִין לוֹ</b>. לא מסייעים בהשבת ממונו.
<b>בְּרֶפֶת שֶׁאֵין לָהּ פֶּתַח</b>. שאין לה דלת.
<b>כִּיסוֹ</b>. ארנק שיש בו מטבעות.
<b>וְאַף עַל פִּי שֶׁאָסוּר לָרוֹאֶה דָּבָר זֶה לִטֹּל לְעַצְמוֹ</b>. משום שאי הקפדה על ממונו אינה מעידה על כך שהפקיר אותו (ב“י).
<h3> יב</h3>
<b>לְהִטַּפֵּל בָּהּ</b>. לטפל בה.
<h3> יג</h3>
<b>קֻפָּה</b>. סל.
<b>אִם הָיָה חָכָם אוֹ זָקֵן מְכֻבָּד... אֵינוֹ חַיָּב לְהִטַּפֵּל בָּהֶן</b>. כך דרשו חכמים מהמילים “והתעלמת מהם“ שלפעמים מתעלם מהאבדה (בבלי בבא מציעא ל,א וראה הלכות כלאיים י,כט; וראה הלכות רוצח ושמירת הנפש יג,ג-ד דין דומה לגבי מצוות פריקה וטעינה).
<b>בַּשָּׂדֶה</b>. שאין שם הרבה בני אדם, ומוחל על כבודו.
<b>מְצָאָן בַּשָּׂדֶה חַיָּב לְהַחֲזִירָן עַד שֶׁיַּגִּיעוּ לִרְשׁוּת הַבְּעָלִים</b>. גם אם הם בעיר
<b>(</b>. והטעם מפורש לקמן הי“ד).
<h3> יד</h3>
<b>וְהִכִּישָׁהּ</b>. היכה עליה והלכה.
<b>שֶׁהֲרֵי הִתְחִיל בַּמִּצְוָה</b>. ומכיוון שהתחיל חייב לסיים את המצווה (ראה יד“פ וערוה“ש רסג,ב). ויש מי שהסביר שהטעם הוא שנעשה כשומר אבדה ולכן חייב באחריותה עד שישיבה (ראה חידושי הפלאה לשו“ע רסג,ב).
<b>חַיָּב בְּאַחֲרָיוּתָהּ</b>. כדין שומר שלא החזיר את הפיקדון לבעליו, שחייב באחריותו. ששומר אבדה הריהו כשומר שכר שחייב אם החפץ אבד (לקמן יג,י).
<h3> טו</h3>
<b>אֲבָל בְּבַעֲלֵי חַיִּים וכו‘</b>. בבעלי חיים לא די שיחזירנה למקום שבו יראו אותה בזמן הקרוב, משום שהורגלה בדרכים אחרות כשאבדה ואולי תלך משם לפני שיראו אותה. [הערה: בחלק מכתבי היד לפני המילים “אבל בבעלי חיים“ נוספו המילים: “במה דברים אמורים בדבר שאין בו רוח חיים“.]
<h3> טז</h3>
<b>הֲרֵי קִיֵּם מִצְוָה</b>. מכיוון שדיר הוא מקום משתמר (בבלי בבא מציעא לא,א).
<h3> יח</h3>
<b>כֹּהֵן שֶׁרָאָה הָאֲבֵדָה וכו‘</b>. ראה גם הלכות רוצח יג,ג.
<b>בְּבֵית הַקְּבָרוֹת</b>. ואם ייכנס לשם יהיה טמא (הלכות אבל ג,ד).
<b>עֲשֵׂה שֶׁל קְדֹשִׁים יִהְיוּ</b>. מצוות עשה שהכהנים יהיו מובדלים ומקודשים ומוכנים לעבודת הקרבנות (ראה הלכות כלי המקדש ד,א). ובזמן שהם טמאים אינם יכולים לעבוד במקדש (ראה יד“פ).
<b>לֹא תַעֲשֶׂה שֶׁל לֹא יִטַּמָּא בַּעַל בְּעַמָּיו</b>. שאסור לכהן להיטמא למת (הלכות אבל ג,א).
<b>וְאֵין עֲשֵׂה</b>. של השבת אבדה.
<b>וְאֵין עֲשֵׂה דּוֹחֶה אֶת לֹא תַעֲשֶׂה וַעֲשֵׂה</b>. ואף על פי שבאבדה יש גם מצוות לא תעשה, מכל מקום מכיוון שהיא זו שבאה לדחות את איסור הטומאה, וזאת מכוח העשה שבה, לכן לא מתחשבים בלא תעשה שיש בה (רי“ף בבא מציעא טז,ב בדפי הרי“ף).
<h3> יט</h3>
<b>וְאַל יְקַבֵּל מִמֶּנּוּ</b>. לא יקבל וינהג כדבריו.
<b>שֶׁאִם קִבֵּל מֵאָבִיו וכו‘</b>. ואין עשה של כיבוד הורים דוחה עשה ולא תעשה שיש בהשבת אבדה (וראה הלכות ממרים ו,יב שכיבוד הורים אינו דוחה שום מצווה).
<h3> כ</h3>
<b>וּלְמָנְעָן</b>. מלהשחית.
<b>לְרַבּוֹת אֲבֵדַת קַרְקָעוֹ</b>. שגם מניעת נזק בכלל מצוות השבת אבדה.
<h2>פרק יב</h2>
<h3> א</h3>
<b>וּפָגַע</b>. פגש.
<h3> ב</h3>
<b>שָׁקוּל כְּנֶגֶד רַבּוֹ</b>. בחכמת התורה.
<b>שֶׁל רַבּוֹ קוֹדֶמֶת</b>. שרבו קודם לאביו בענייני הכיבוד “שאביו הביאו לעולם הזה ורבו שלמדו חכמה מביאו לחיי העולם הבא“ (הלכות תלמוד תורה ה,א, ושם נאמר שאם אביו חכם אבדתו קודמת גם אם אינו שקול כרבו — וראה בביאור ובפסקים ושיטות שם הסבר לעניין).
<h3> ג</h3>
<b>וְאַף עַל פִּי שֶׁעָלָה חֲמוֹר שֶׁלּוֹ מֵאֵילָיו וכו‘</b>. גם אם החמור של המציל ניצל מהמים מעצמו ונמצא שהמציל לא הפסיד כלל, מכיוון שהתנאי לתשלום היה שיציל את חמור חברו ויעזוב את חמורו, וכך עשה, הריהו זוכה בסכום שהתנה עליו. והעובדה שחמורו ניצל אינה קשורה לתנאי, אלא משמים ריחמו עליו שלא יאבד את חמורו (בבלי בבא קמא קטז,א).
<b>יָפֶה</b>. שווה.
<b>מָנֶה</b>. מאה דינרים.
<b>אֵין לוֹ אֶלָּא שְׂכָרוֹ הָרָאוּי לוֹ</b>. שכר טרחת הצלת החמור, ולא את דמי חמורו שהפסיד (ולקמן ה“ד מבואר מה הדין אם פסק ממלאכתו והפסיד את שכרה).
<b>דְּמֵי שֶׁלִּי</b>. דמי חמורו ששווה מנה.
<b>אוֹ שֶׁהִתְנָה בִּפְנֵי בֵּית דִּין</b>. שייטול את דמי חמורו, והבעלים או בית דין הסכימו לכך (לקמן ה“ד).
<h3> ד</h3>
<b>יָרַד לְהַצִּיל וְלֹא הִצִּיל אֵין לוֹ אֶלָּא שְׂכָרוֹ הָרָאוּי לוֹ</b>. ואינו נוטל את דמי חמורו, משום שתשלום דמי חמורו מותנה בכך שיציל את חמורו של חברו (בבלי בבא קמא קטז,ב).
<b>אֶלָּא נוֹתֵן לוֹ שְׂכָרוֹ כְּפוֹעֵל בָּטֵל שֶׁיִּבָּטֵל מֵאוֹתָהּ מְלָאכָה שֶׁהָיָה עוֹסֵק בָּהּ</b>. משערים כמה רגיל לקבל עבור מלאכתו וכמה היה מוכן להפחית משכר זה כדי לנוח ולהיבטל ממלאכתו, וסכום זה תלוי במידת המאמץ והיגיעה שיש במלאכתו הרגילה (פה“מ בכורות ד,ו).
<b>שֶׁלּוֹ קוֹדֵם</b>. שהפסד שכר דינו כאבדה, ואבדתו קודמת לכל אדם.
<h3> ה</h3>
<b>זֶה בְּחָבִית שֶׁל יַיִן וְזֶה בְּכַד שֶׁל דְּבַשׁ</b>. והדבש יקר מהיין.
<b>וְכָל הַמַּצִּיל לְעַצְמוֹ מַצִּיל</b>. ואינו צריך לתת את הדבש לבעלים המקוריים שלו.
<h3> ו</h3>
<b>הִין</b>. כן.
<b>צִחֵק בּוֹ</b>. שיטה בו.
<h3> ז</h3>
<b>מַעְבֹּרֶת</b>. כלי שיט למעבר בין שני עברי הנהר.
<b>אֵין לוֹ אֶלָּא שְׂכָרוֹ הָרָאוּי לוֹ</b>. משום ששיטה בו.
<b>צַיָּד</b>. דייג.
<b>וְאָמַר לוֹ בַּטֵּל מְצוּדָתְךָ וְהַעֲבִירֵנִי</b>. ביקש ממנו לוותר על הדיג כדי להעבירו והסכים.
<b>נוֹתֵן לוֹ מַה שֶּׁהִתְנָה עִמּוֹ</b>. כמבואר לעיל ה“ג.
<h3> ח</h3>
<b>וְעָמַד עָלֶיהָ גַּיִס וּטְרָפָהּ</b>. באו עליה לוחמים ולכדו אותה.
<b>אִם אֵינָן יְכוֹלִין לְהַצִּיל מִיָּדָם</b>. את ממונם.
<b>וְעָמַד אֶחָד מֵהֶם וְהִצִּיל</b>. חלק מממונם, או את כולו.
<b>הִצִּיל לְעַצְמוֹ</b>. שנחשב כזוכה מן ההפקר.
<b>מַצִּיל לָאֶמְצַע</b>. לכולם (ראה פסקים ושיטות).
<h3> ט</h3>
<b>עַל יְדֵי הַדֹּחַק</b>. במאמץ רב.
<b>כָּל הַמַּצִּיל מַצִּיל לָאֶמְצַע</b>. כמו במקרה שהיו יכולים להציל, לעיל ה“ח.
<h3> י</h3>
<b>הָיוּ שְׁנֵי שֻׁתָּפִין</b>. והלכו עם הממון המשותף.
<b>וְהִצִּיל אֶחָד מֵהֶם הִצִּיל לָאֶמְצַע</b>. בין שניתן להציל או שלא ניתן להציל (מ“מ). שהיות והם שותפים מן הסתם שהציל עבור שניהם, אלא אם כן הודיע שהוא מציל רק לעצמו.
<b>הֲרֵי זֶה חָלַק מֵחֲבֵרוֹ</b>. הפריד את עצמו משותפו.
<b>הֲרֵי זֶה חָזַר בּוֹ מִן הַשְּׂכִירוּת</b>. שפועל יכול לחזור בו באמצע העבודה (הלכות שכירות ט,ד).
<h3> יא</h3>
<b>וּפָסְקוּ עִם הַגַּיִס מָמוֹן</b>. סיכמו שייתנו להם סכום מסוים כתשלום כופר.
<b>מְחַשְּׁבִין לְפִי מָמוֹנָם וְאֵין מְחַשְּׁבִין לְפִי נְפָשׁוֹת</b>. חלוקת התשלום היא יחסית לממון שיש אצל כל אחד, ולא לפי מספר הנפשות שיש עמו, משום שהגיס מעוניין בממונם ולא בהריגתם.
<b>שָׂכְרוּ תַּיָּר</b>. סייר, מורה דרך.
<b>מְחַשְּׁבִין שְׂכָרוֹ לְפִי מָמוֹן וּלְפִי נְפָשׁוֹת</b>. מכיוון שמסתייעים בו להינצל גם מסכנת נפשות וגם מאבדן ממון.
<b>וְלֹא יְשַׁנּוּ מִמִּנְהַג הַחַמָּרִין</b>. שאם יש מנהג מסוים הולכים לפיו, גם אם שונה מכללים אלו.
<h3> יב</h3>
<b>הַחַמָּרִין</b>. מובילי משאות על גבי חמורים, וכשהולכים למרחק רב הולכים בשיירה.
<b>רַשָּׁאִין הַחַמָּרִין לְהַתְנוֹת בֵּינֵיהֶן</b>. אף על פי שאין תנאי כזה על פי שורת הדין, לאחר שהתנו ביניהם התנאי מחייב את כל השותפים.
<b>מַעֲמִידִין לוֹ חֲמוֹר אַחֶרֶת</b>. מוטל עליהם להעמיד לרשותו חמור אחר, כפי שהבטיחו, כדי שיוכל להמשיך בעבודתו.
<b>וְאִם פָּשַׁע בָּהּ וְאָבְדָה אֵין חַיָּבִין לְהַעֲמִיד לוֹ</b>. שאין התנאי כולל אבדה מחמת רשלנות.
<h3> יג</h3>
<b>וַהֲרֵינִי שׁוֹמֵר עִמָּכֶם</b>. משגיח על השיירה והחמורים.
<b>אֵינוֹ דּוֹמֶה שׁוֹמֵר אַחַת לְשׁוֹמֵר שְׁתַּיִם</b>. שהשומר על שתי בהמות צריך להתאמץ יותר בשמירתו ועל ידי כך ישמור טוב יותר על כל השיירה (בבלי בבא קמא קטז,ב).
<h3> יד</h3>
<b>וְהֵקֵלּוּ מִמַּשָּׂאָהּ</b>. השליכו חלק מהמטען.
<b>מְחַשְּׁבִין לְפִי מַשּׂוֹי וְאֵין מְחַשְּׁבִין לְפִי מָמוֹן</b>. כשמחשבים את המטען שצריך להשליך לא מחשבים לפי שווי המטען אלא לפי משקלו, וכל אחד צריך להשליך מטען במשקל זהה אפילו אם מטענו של אחד יקר יותר מהשני.
<h3> טו</h3>
<b>הַסַּפָּנִין</b>. מובילי משאות בספינות, וכשמפליגים למרחק רב מפליגים בשיירה.
<b>שֶׁפֵּרֵשׁ לְמָקוֹם שֶׁאֵין הַסְּפִינוֹת הוֹלְכוֹת בּוֹ בְּאוֹתוֹ הַזְּמַן אֵין חַיָּבִין לְהַעֲמִיד לוֹ</b>. בגלל שיש סכנה להפליג דרך שם, כדין האמור בחמר שפשע (לעיל הי“ב).
<h2>פרק יג</h2>
<h3> א</h3>
<b>הַמּוֹצֵא אֲבֵדָה שֶׁהוּא חַיָּב לְהַחֲזִירָהּ</b>. אך אינו יודע של מי היא.
<b>אֲפִלּוּ הָיְתָה שָׁוָה פְּרוּטָה בְּעֵת הַמְּצִיאָה וְהוּזְלָה חַיָּב לְהַכְרִיז עָלֶיהָ</b>. אך אם הייתה שווה פחות מפרוטה כשמצאה פטור מהשבתה (לעיל יא,יב).
<b>וְאֶבֶן גְּבוֹהָה הָיְתָה חוּץ לִירוּשָׁלַיִם</b>. ונקראת אבן הטוען (בבלי בבא מציעא כח,ב), ושם היו מכריזים כמפורט לקמן ה“ח.
<h3> ב</h3>
<b>וְאֵינוֹ חוֹשֵׁשׁ מִפְּנֵי שֶׁהוֹדִיעַ מִין הָאֲבֵדָה</b>. אינו חושש מכך שהודיע מה סוג האבדה שמצא, שמא יבוא רמאי ויטען שאיבד חפץ זה וינסה להוציאה ממנו בסימנים.
<b>סִימָנִין מֻבְהָקִין</b>. ראה לקמן ה“ה.
<h3> ג</h3>
<b>וְהָרַמַּאי</b>. אדם שמוחזק כרמאי.
<b>וְהָיָה עִמְּךָ עַד דְּרֹשׁ אָחִיךָ עַד שֶׁתַּחֲקֹר אַחַר אָחִיךָ</b>. שדרשו מן הכתוב שהמוצא צריך לשמור על האבדה עד שידרוש ויבדוק את מי שטוען שהיא שלו.
<h3> ד</h3>
<b>מִשֶּׁרַבּוּ הָרַמָּאִין וכו‘</b>. כשהתרבו הטוענים במרמה תיקנו שבכל אדם חוששים לרמאות עד שיוכיח שאינו רמאי.
<h3> ה</h3>
<b>וְדָנִין עַל פִּיהֶם בְּכָל מָקוֹם דִּין תּוֹרָה</b>. סימנים אלו נחשבים לראיה גמורה, וסומכים עליהם מהתורה ולא רק מכוח תקנת חכמים (בבלי בבא מציעא כח,א). וסומכים עליהם לעניינים נוספים (ראה למשל הלכות גירושין ג,יא).
<b>וְהַמִּדָּה אוֹ הַמִּשְׁקָל אוֹ הַמִּנְיָן אוֹ מְקוֹם הָאֲבֵדָה סִימָנִין מֻבְהָקִין הֵן</b>. ראה לקמן יח,ז דוגמאות לסימנים שאינם מובהקים.
<h3> ו</h3>
<b>יִתֵּן לְבַעַל הָעֵדִים</b>. שעדות העדים שהחפץ שייך לאדם מסוים עדיפה מסימנים.
<b>הֲרֵי הָעֵד הָאֶחָד כְּמִי שֶׁאֵינוֹ</b>. לעד אחד אין תוקף הלכתי לעניין הבאת ראיה, ונמצא שיש סימנים מול סימנים.
<h3> ז</h3>
<b>יִתֵּן לְעֵדֵי נְפִילָה</b>. שייתכן שנארגה עבור הראשון ולאחר שמכרה נפלה מהקונה.
<b>כִּוֵּן מִשְׁקְלוֹתֶיהָ</b>. אמר מה משקלה.
<b>יִתֵּן לְמִי שֶׁכִּוֵּן מִשְׁקָלָהּ</b>. מכיוון שהוא פחות ניכר לעין.
<b>הָאִמְרָיוֹת</b>. חוטים בשפת הבגד.
<h3> ח</h3>
<b>הָיָה מַכְרִיז עָלֶיהָ שְׁלֹשָׁה רְגָלִים</b>. בירושלים.
<b>רֶגֶל רִאשׁוֹן אוֹמֵר רִאשׁוֹן</b>. כשמכריז מודיע שזהו הרגל הראשון שמכריז עליה.
<b>כְּדֵי שֶׁלֹּא יִתְחַלֵּף לוֹ שֵׁנִי בִּשְׁלִישִׁי</b>. שמא המאבד ישמע בטעות ‘שני‘ ויסבור שיש לו עוד רגל אחד לתת סימנים.
<b>בְּשִׁבְעַת יָמִים</b>. במשך שבעת הימים לאחר הרגל (פה“מ בבא מציעא ב,ו).
<b>כְּדֵי שֶׁיֵּלֵךְ הַשּׁוֹמֵעַ לְבֵיתוֹ וכו‘</b>. כדי שאפילו מי שגר רחוק יוכל לחזור ולתת סימנים.
<b>וְיִמְצָא זֶה הַמַּכְרִיז מַכְרִיז בַּשְּׁבִיעִי</b>. ימצא את המכריז בהכרזה של היום השביעי.
<h3> ט</h3>
<b>מִשֶּׁחָרַב בֵּית הַמִּקְדָּשׁ</b>. ולא היה מקום אחד מרכזי להכרזה.
<b>מִשֶּׁרַבּוּ הָאַנָּסִין וְאָמְרוּ הַמְּצִיאָה שֶׁל מֶלֶךְ הִיא</b>. שהיה המלך נוהג שלא כדין, וחששו מאנשים שיכריחו אותו לתת להם את האבדה עבור המלך (פה“מ בבא מציעא ב,ו).
<b>הִתְקִינוּ</b>. תיקנו חכמים.
<h3> י</h3>
<b>עַד שֶׁיָּבֹא אֵלִיָּהוּ</b>. ביטוי שמשמעותו המעשית היא שהמצב נשאר בעינו עד שהעניין יתברר.
<b>נֶאֶנְסָה</b>. אינו יכול להשיבה בעינה עקב אירוע שאינו בשליטתו.
<b>כְּשׁוֹמֵר שָׂכָר</b>. שומר תמורת שכר (הלכות שכירות א,ב).
<b>מִפְּנֵי שֶׁהוּא עוֹסֵק בְּמִצְוָה</b>. מטפל באבדה.
<b>וְנִפְטָר מִכַּמָּה מִצְווֹת עֲשֵׂה וכו‘</b>. כגון נתינת צדקה לעני בזמן שמטפל בה, וזהו שכרו (בבלי בבא קמא נו,ב).
<h3> יא</h3>
<b>לְבַקֵּר</b>. לפקח.
<b>כְּסוּת שֶׁל צֶמֶר מְנַעֲרָהּ</b>. כדי שלא תתקלקל מעש, אבל בבגד פשתן לא ייגע (פה“מ בבא מציעא ב,ח).
<b>וְלֹא יְנַעֲרָהּ בְּמַקֵּל</b>. בעזרת מקל.
<b>וְלֹא בִּשְׁנֵי בְּנֵי אָדָם</b>. שאוחזים בה משני צדיה, מחשש שימתחו אותה יתר על המידה.
<b>לְצָרְכָּהּ</b>. כדי שתתאוורר.
<h3> יב</h3>
<b>אֲבָל לֹא עַל יְדֵי הָאוּר מִפְּנֵי שֶׁמַּשְׁחִיקָן</b>. שהאש שוחקת אותם.
<b>מַגְרֵפוֹת</b>. כלים לגריפה.
<b>וְקַרְדֻּמּוֹת</b>. קרדום, כעין גרזן שמשמש לביקוע עצים.
<b>יִשְׁתַּמֵּשׁ בָּהֶן בְּרַךְ</b>. בחומר רך שאינו פוגם אותם.
<b>הֲרֵי זֶה לֹא יִגַּע בָּהֶן</b>. מכיוון שהם נשמרים גם ללא שימוש.
<b>וּכְדֶרֶךְ שֶׁאָמְרוּ בַּאֲבֵדָה כָּךְ אָמְרוּ בְּפִקָּדוֹן שֶׁהָלְכוּ בְּעָלָיו לִמְדִינַת הַיָּם</b>. שישתמש בו באופן שמתואר כאן כדי שיישמר וזאת משום השבת אבדה. אבל אם הבעלים נמצאים עם השומר באותה הארץ לא ייגע בו (הלכות שאלה ופיקדון ז,ד).
<h3> יג</h3>
<b>סְפָרִים</b>. ספרים שכתובים על קלף או נייר גלול כמגילה ויש צורך לאווררם.
<b>לְכַתְּחִלָּה</b>. לימוד ראשוני.
<b>וְיִשְׁנֶה</b>. יקרא בו פעם שנייה.
<b>וְלֹא יִקְרָא פָּרָשָׁה וִיתַרְגֵּם</b>. על פי המנהג שמתרגמים את הפרשה במקביל לקריאה (הלכות תפילה יב,י). והטעם באלו משום שמשתמש בספר יותר ממה שנצרך כדי לשמרו ועלול לקלקלו מעט.
<b>דַּפִּין</b>. עמודות.
<b>עִנְיָנוֹת</b>. עניינים.
<h3> יד</h3>
<b>שָׁם דְּמֵיהֶן וּמַנִּיחָן עָלָיו</b>. מעריך ואומד את שוויים, כדי שיידע להשיב למאבד את ערך התפילין, ולאחר מכן יכול להניח את התפילין ולהשתמש בהן לצורך עצמו.
<b>שֶׁדָּבָר מָצוּי הוּא בְּיַד הַכֹּל</b>. תפילין הן דבר שמצוי לקנותו.
<b>וְאֵין עֲשׂוּיִין הֵן אֶלָּא לְמִצְוָתָן בִּלְבַד</b>. ראה בפסקים ושיטות.
<h3> טו</h3>
<b>שֶׁהֲרֵי צָרִיךְ לְהַאֲכִילוֹ</b>. ועל המאבד לשאת בהוצאה זו (לקמן הי“ט).
<b>שֶׁעוֹשֶׂה</b>. מלאכה.
<b>וְשׂוֹכְרָן</b>. משכיר אותם בתשלום.
<b>וְאִם הָיָה שְׂכָרָן יָתֵר</b>. על דמי האכלתם.
<b>מִכָּאן וָאֵילָךְ שָׁם דְּמֵיהֶן עָלָיו וכו‘</b>. המוצא אומד את שוויים, ותמורת הטיפול להבא בבהמה הוא נעשה שותף ברווחים עם המאבד.
<b>כְּדִין כָּל הַשָּׁם בְּהֵמָה מֵחֲבֵרוֹ</b>. מי שמטפל בבהמה תמורת חלק מהרווחים, ולפני כן שמים את שווייה כדי לדעת בסוף כמה השביחה (הלכות שלוחין ושותפין ח,א-ג).
<h3> טז</h3>
<b>עֲגָלִים וּסְיָחִים</b>. שהם קטנים ואינם עובדים כמו פרה וחמור.
<b>שֶׁל רְעִי</b>. שאוכלים במרעה.
<b>וְשֶׁל בְּרִיאָה</b>. מלשון בריאות, שמיועדים לפיטום ועלות הטיפול בהם גבוהה יותר.
<h3> יז</h3>
<b>יִנָּתְנוּ לַמּוֹצֵא</b>. לשמור עליהם.
<b>שֶׁטְּרָפָן גַּיִס</b>. שנלקחו על ידי אנשי צבא.
<b>הֲרֵי הֵן אֶצְלוֹ כִּשְׁאֵלָה</b>. מושאלים לו. ובניגוד לשומר אבדה שדינו כשומר שכר ופטור מאונס, במקרה זה שיכול להשתמש במעות הוא נעשה כשואל שחייב לשלם גם במקרה של אונס.
<h3> יח</h3>
<b>בִּדְמֵי הָאֲבֵדָה</b>. בכסף שקיבל תמורת מכירת האבדה.
<b>אֲבָל מְעוֹת אֲבֵדָה</b>. אם מצא מעות.
<b>שֶׁהֲרֵי הוּא שׁוֹמֵר שָׂכָר</b>. וחייב רק בגנבה ואבדה ופטור באונס.
<b>כְּמוֹ שֶׁבֵּאַרְנוּ</b>. לעיל ה“י.
<h3> יט</h3>
<b>מִשֶּׁלּוֹ</b>. מכספו ולא משכרם.
<b>מִפְּנֵי תִּקּוּן הָעוֹלָם</b>. כמבואר בהלכה הבאה.
<h3> כ</h3>
<b>מַנִּיחַ הַמְּצִיאָה וְהוֹלֵךְ</b>. ונמנע מהשבת אבדה.
<b>כִּיס</b>. ארנק.
<b>וְטָעַן בַּעַל הַמְּצִיאָה שֶׁשְּׁנֵי כִּיסִין קְשׁוּרִין הָיוּ וכו‘</b>. ויוצא מטענתו שכנראה המוצא הוא שהפריד ביניהם, והרי הוא מחזיר עכשיו רק אחד וטוען שכך מצא.
<h2>פרק יד</h2>
<h3> א</h3>
<b>הַשִּׂמְלָה בִּכְלַל כָּל אֲבֵדַת אָחִיךָ הָיְתָה... וְלָמָּה פֵּרֵט הַכָּתוּב וכו‘</b>. בפסוקים יש ציווי להשיב כל אבדה, אך מצוינים גם כמה פרטים שיש להשיבם. חכמים עמדו על כך שהם כבר כלולים בציווי הכללי, והסבירו שכל אחד מהם בא ללמד פרט נוסף בהלכות אלו.
<b>מַרְדַּעַת</b>. כעין שטיח המשמש כאוכף לנשיאת משאות.
<b>בְּדָבָר הַטָּפֵל לוֹ</b>. שהמרדעת טפלה לחמור עצמו.
<h3> ב</h3>
<b>כְּגוֹן מַסְמֵר אֶחָד וכו‘</b>. אך אם מצא שניים ומעלה מספרם נחשב סימן (לקמן טז,א).
<b>אוֹ מַטְבֵּעַ אֶחָד וכו‘</b>. שסימני המטבע עצמו אינם נחשבים סימן (לקמן ה“י), אך כשמצא מטבעות צבורים יחד, מספרם נחשב סימן (לקמן טז,ב).
<h3> ג</h3>
<b>שֶׁהֲרֵי דַּעְתָּן תְּלוּיָה לִתֵּן סִימָנִין שֶׁיֵּשׁ בּוֹ וְיַחֲזֹר לָהֶן</b>. הם סומכים על כך שיוכלו לקבל את אבדתם בחזרה לאחר שיאמרו למוצא את סימניה.
<b>וַי לְחֶסְרוֹן הַכִּיס</b>. שזהו ביטוי לצער על הפסד הממון.
<b>וְכַיּוֹצֵא בִּדְבָרִים אֵלּוּ שֶׁמַּרְאִין שֶׁנִּתְיָאֲשׁוּ</b>. אופנים אחרים המלמדים שהתייאשו.
<h3> ד</h3>
<b>בַּיָּם וּבַנָּהָר</b>. לעיל יא,י.
<b>אוֹ בְּמָקוֹם שֶׁרֻבּוֹ גּוֹיִם</b>. לעיל יא,ז.
<h3> ה</h3>
<b>אֲבָל אִם עֲדַיִן הַבְּעָלִים אוֹמְרִין</b>. בטעות.
<b>בַּמִּגְדָּל</b>. ארון קיר.
<b>שֶׁמָּא טָעִיתִי בַּחֶשְׁבּוֹן</b>. גם אם ספר אותו עם דברים אחרים והחשבון חסר, ייתכן שסבור שטעה בספירה ועדיין לא התייאש.
<h3> ו</h3>
<b>וְלֹא יָדַע בּוֹ</b>. לא ידע שנפל ממנו.
<b>וְנָטַל הַדִּינָר</b>. הרואה לקחו לעצמו.
<b>כְּמוֹ שֶׁבֵּאַרְנוּ</b>. לעיל יא,ב.
<b>זוֹ מַתָּנָה הִיא</b>. כאילו נתן לו מתנה.
<h3> ז</h3>
<b>וּלְאַחַר יֵאוּשׁ נִתְכַּוֵּן לִגְזֹל אוֹתוֹ</b>. לקחת אותו לעצמו.
<b>עָבַר מִשּׁוּם הָשֵׁב תְּשִׁיבֵם</b>. אך אין בכך איסור גזלה מכיוון שכבר התייאשו ממנו.
<b>הִמְתִּין לוֹ</b>. השתהה ולא לקחו.
<b>שֶׁהֲרֵי נִתְיָאֲשׁוּ כְּמוֹ שֶׁבֵּאַרְנוּ</b>. לעיל ה“ב.
<b>אֵינוֹ עוֹבֵר אֶלָּא מִשּׁוּם לֹא תוּכַל לְהִתְעַלֵּם</b>. לעיל יא,א נאמר שאם הלך משם ולא השיב את האבדה גם ביטל מצוות עשה של ‘השב תשיבם‘. ויש שהסבירו שבמקרה האמור כאן שהתעכב שם עד הייאוש ונפטר מהשבה, נמצא שאי ההשבה אינה מחמתו, ולא הוא שביטל את המצווה (ר“ן בבא מציעא ל,א מובא באבן האזל).
<h3> ח</h3>
<b>רָאָה סֶלַע אוֹ מַטְבֵּעַ שֶׁנָּפַל</b>. וכגון שידע המאבד שנפל ממנו המטבע.
<b>אֲפִלּוּ מִשְּׁלֹשָׁה בְּנֵי אָדָם</b>. שאפשר היה לחשוב שהמאבד התייאש מפני שחושב שאחד מהם ייקח את המטבע ויטען שלא הוא מצא אותו אלא חברו.
<b>וְאַף עַל פִּי שֶׁאֵין בּוֹ שָׁוֶה פְּרוּטָה לְכָל אֶחָד וְאֶחָד</b>. ששווה פחות משלוש פרוטות, ואין מצוות השבה בפחות מפרוטה (לעיל יא,יב).
<b>שֶׁמָּא שֻׁתָּפִין הֵן</b>. ומשום כך סומכים זה על זה שאם ימצאו את המטבע יחזירוהו, ואינם מתייאשים.
<b>וּמָחַל אֶחָד מֵהֶן חֶלְקוֹ לַחֲבֵרוֹ וכו‘</b>. האחד ויתר לחברו על חלקו, ונמצא ששווה פרוטה לכל אחד מן השותפים הנותרים (על פי בבלי בבא מציעא כו,ב ורש“י שם).
<h3> ט</h3>
<b>וְנִתְעַלֵּם מִמֶּנּוּ</b>. נעלם מעיניו.
<b>הֲרֵי זֶה כְּנוֹפֵל לַיָּם</b>. לעיל ה“ד.
<b>כְּבָרָה</b>. מסננת.
<b>בְּדַעַת רְעוּעָה</b>. חלשה.
<b>הַבַּלָּשִׁין</b>. אנשים שנוהגים לחפש דברים.
<h3> י</h3>
<b>שֶׁאֵין סִימָנֵי הַמַּטְבֵּעַ סִימָן</b>. בסימני המטבע עצמו, אך יכול לתת סימן אחר כגון שהיו מונחים בצורה מסוימת (לקמן טז,ב).
<b>שֶׁחֶזְקָתוֹ לְהוֹצִיאָהּ</b>. מטבע מוחזק כדבר שיוצא מרשות בעליו במשא ומתן, ואינו מעכבו אצלו.
<h3> יא</h3>
<b>הַמּוֹצֵא דָּבָר שֶׁאֵין בּוֹ סִימָן בְּצַד דָּבָר שֶׁיֵּשׁ בּוֹ סִימָן</b>. וייתכן שאבדו יחד (בבלי בבא מציעא כה,א), ראה לקמן טו,יג-יד.
<b>בַּעַל הַסִּימָן</b>. בעל האבדה שיש עליה סימן.
<h3> יב</h3>
<b>שֶׁטְּבָעָתַן הָעַיִן</b>. שמרוב שימוש יכול לזהותם ללא סימן מסוים.
<h3> יג</h3>
<b>וָתִיק</b>. מקפיד לנהוג כהוגן (לעיל ה,י).
<b>שֶׁאֵינוֹ מְשַׁנֶּה בְּדִבּוּרוֹ כְּלָל</b>. מהאמת.
<b>בְּמִקְווֹת</b>. מסכת מקוואות.
<b>וְאָמַר בְּזוֹ אֲנִי יָשֵׁן שֶׁמָּא יִמָּצֵא שָׁם קֶרִי</b>. אומר שישן במיטה אחרת שמא תימצא שכבת זרע, ויש בכך גנאי.
<b>כְּדֵי שֶׁלֹּא יַטְרִיחוּ עַל זֶה שֶׁנִּתְאָרֵחַ אֶצְלוֹ</b>. אם ייוודע ששמעון מוכן לארח בביתו, יבואו עוד אנשים להתארח אצלו, וגורם לו לטרחה.
<b>וְהוֹסִיף וְגָרַע</b>. מהאמת כשדיבר עם אחד על השני (ראה הלכות דעות ה,ז).
<h2>פרק טו</h2>
<h3> א</h3>
<b>אִם מְצָאָהּ דֶּרֶךְ הַנָּחָה</b>. באופן שניכר שהונחה בכוונה באותו מקום (אך ייתכן שהבעלים שכחה שם לאחר שהניחה).
<h3> ב</h3>
<b>אָסוּר לוֹ לְהַחֲזִירוֹ לְשָׁם</b>. שהבעלים יבוא לחפשה שם ולא ימצאנה.
<b>וְכָל דָּבָר שֶׁיֵּשׁ בּוֹ סִימָן בֵּין דֶּרֶךְ הַנָּחָה... חַיָּב לְהַכְרִיז</b>. אם עבר ולקחו (מ“מ), שהרי לכתחילה אין לגעת בדבר שנמצא בדרך הנחה.
<b>כְּלִי מְכֻסֶּה בָּאַשְׁפָּה</b>. וכנראה הוצנע שם בכוונה.
<b>שֶׁנֶּאֱמַר נִדָּחִים</b>. בפסוק נאמר: “לא תראה את שור אחיך או את שיו נדחים והתעלמת מהם השב תשיבם לאחיך“, ומשמע שרק דבר שהוא נידח ואבוד מבעליו יש להשיבו, אך אם הושאר שם בכוונה אינו אבוד.
<b>חֲמוֹר וְכֵלָיו</b>. הכלים שעליו כגון אוכף.
<b>וּפָרָה רָצָה בֵּין הַכְּרָמִים</b>. ובמצב כזה עלול גופה להיפגע מהכרם ולכן היא מוגדרת כאבדה (בבלי בבא מציעא לא,א).
<h3> ג</h3>
<b>בַּלַּיְלָה</b>. שדרכם להיות אז אצל בעליהם.
<b>בִּפְנוֹת הַיּוֹם</b>. סמוך לשקיעה.
<b>וּבַנֶּשֶׁף</b>. לפני הזריחה.
<b>אִם רָאָה אוֹתָם שְׁלֹשָׁה יָמִים וכו‘</b>. בשלושה ימים רצופים מן הסתם שאבדו. אך בפחות מכך ייתכן שפעם או פעמיים הקדימו לצאת לרעות או התעכבו מלחזור.
<h3> ד</h3>
<b>אֲבֵדַת הַקַּרְקַע</b>. שהפרה מזיקה לכרמים (לעיל יא,כ).
<b>אִם הָיוּ הַכְּרָמִים שֶׁל גּוֹי אֵינָהּ אֲבֵדָה וְאֵינוֹ חַיָּב לְהַחֲזִיר</b>. שאבדת גוי מותרת באופן עקרוני (לעיל יא,ג).
<b>וְאִם חָשַׁשׁ שֶׁמָּא יַהֲרֹג אוֹתָהּ הַגּוֹי... הֲרֵי זוֹ אֲבֵדָה</b>. שהפרה עצמה נמצאת בסכנה שתאבד לבעליה.
<h3> ה</h3>
<b>בִּרְשׁוּת הָרַבִּים</b>. במקום שמשמש את הרבים.
<b>חוּץ לַתְּחוּם</b>. במרחק של יותר מאלפיים אמה מהעיר.
<b>חַיָּב לְהַחֲזִיר</b>. שמן הסתם תתעה בדרכה.
<b>בָּעֲשָׂבִים</b>. מקום מרעה.
<b>בְּרֶפֶת שֶׁאֵינָהּ מְשַׁמֶּרֶת</b>. שיכולה לצאת אם תרצה.
<b>וְאֵינָהּ מְאַבֶּדֶת</b>. שאינה גורמת לפרה לצאת.
<b>לֹא יִגַּע בָּהּ שֶׁאֵין זוֹ אֲבֵדָה</b>. אלא נמצאת שם מדעת בעליה.
<b>קַרְדֹּם</b>. כעין גרזן.
<b>הֲרֵי זֶה לֹא יִגַּע בָּהֶן</b>. שאין זו אבדה (בבלי בבא מציעא לא,א), וכגון שמונחים במקום משתמר או שדרך הפועלים להניח שם את חפציהם (תוס‘ שם כה,ב).
<b>בִּסְרַטְיָא</b>. דרך ראשית.
<h3> ו</h3>
<b>הַגַּפָּה</b>. שער של מקום מוקף מחיצות.
<b>הֲרֵי זֶה לֹא יִגַּע בָּהֶם שֶׁמָּא בַּעֲלֵיהֶם הִנִּיחוּם שָׁם וכו‘</b>. ספק אם הונחו שם בכוונה או שדידו ממקום אחר והם אבודים. ודינם כספק הינוח שלכתחילה לא ייטול ואם נטל הרי אלו שלו (לעיל ה“א).
<b>וְאִם הָיוּ קְשׁוּרִין קֶשֶׁר שֶׁהוּא סִימָן חַיָּב לְהַכְרִיז</b>. אף על פי שבספק הינוח לכתחילה לא ייטול גם אם יש בדבר סימן (ראה לעיל ה“א), נראה לומר שכאן נוטל מכיוון שהמקום אינו משתמר לגמרי (דרישה חו“מ סי‘ רס סקי“א).
<b>מְצָאָן קְבוּעִין בִּמְקוֹמָן</b>. שלא דידו.
<b>שֶׁהַמָּקוֹם סִימָן</b>. ניתן לציין את מקום האבדה כסימן.
<h3> ז</h3>
<b>כְּמוֹ שֶׁבֵּאַרְנוּ</b>. לעיל ה“ב.
<b>וְנִמְלַךְ</b>. התחרט.
<b>וְנִמְלַךְ עָלֶיהָ לְפַנּוֹתָהּ... נוֹטֵל וּמַכְרִיז</b>. כדי שלא תאבד מבעליה.
<b>וַאֲפִלּוּ הָיוּ מְכֻסִּין בְּאַשְׁפָּה הַקְּבוּעָה נוֹטֵל וּמַכְרִיז</b>. מכיוון שהם קטנים ייתכן שהושלכו לשם בטעות אגב דברים אחרים.
<h3> ח</h3>
<b>מָצָא פֵּרוֹת מְפֻזָּרִין</b>. ואין בהם סימן.
<b>וְכֵן אִם מָצָא כְּרִיכוֹת קְטַנּוֹת שֶׁל שִׁבּוֹלִים בִּרְשׁוּת הָרַבִּים שֶׁהֲרֵי אֵין בָּהֶן סִימָן</b>. ובמקרה זה יכול לקחת את הכריכות גם אם נמצאו דרך הנחה (השווה לקמן ה“י). ומבואר בגמרא (בבלי בבא מציעא כג,א) שמכיוון שהכריכות מתגלגלות ברשות הרבים אין משמעות לכך שהונחו.
<b>עִגּוּלֵי דְּבֵלָה</b>. תאנים מיובשות דחוסות בצורת עיגול.
<b>וְכִכָּרוֹת שֶׁל נַחְתּוֹם</b>. אופה, שמכין לחמים בתבנית אחידה.
<b>וּמַחֲרוֹזוֹת שֶׁל דָּגִים</b>. דגים חרוזים בחוט.
<b>וְגִזֵּי צֶמֶר הַבָּאוֹת מִמְּדִינָתָן</b>. גיזות צמר שבאו ממקומות גידולן ועדיין לא עובדו.
<b>וַאֲנִיצֵי פִּשְׁתָּן</b>. חבילות פשתן.
<b>וּלְשׁוֹנוֹת שֶׁל אַרְגָּמָן</b>. צמר סרוק שנצבע בצבע ארגמן.
<b>שֶׁסִּימָן הֶעָשׂוּי לְהִדָּרֵס הֲרֵי הוּא סִימָן</b>. אף על פי שהסימן יכול להידרס ולהישחת על ידי העוברים והשבים, מכיוון שלא ודאי שיידרס ייתכן שהבעלים לא התייאשו.
<h3> ט</h3>
<b>כִּכָּרוֹת שֶׁל בַּעַל הַבַּיִת</b>. שאינן אחידות.
<b>וְגִזֵּי צֶמֶר הַלְּקוּחוֹת מִבֵּית הָאֻמָּן</b>. שכל אומן מעבדן באופן שונה.
<b>כַּדֵּי יַיִן וְכַדֵּי שֶׁמֶן</b>. שלכל אחד יש כדים בצורה ייחודית.
<b>וְאִם נִפְתְּחוּ הָאוֹצָרוֹת שֶׁל יַיִן וְשֶׁל שֶׁמֶן</b>. אם התחילו בעלי היין והשמן למכור את הכדים שאצרו וממילא צורת הכד אינה מעידה על הבעלים.
<b>וְאַף עַל פִּי שֶׁהֵן רְשׁוּמִין</b>. הרושם הוא סתימת טיט המחברת בין מכסה הכד לכד עצמו, שעושים בזמן הקנייה ואפשר היה לחשוב שהוא ישמש כסימן לבעלים.
<b>שֶׁכָּל הַכַּדִּין כָּךְ הֵן רְשׁוּמוֹת וכו‘</b>. דרך הסתימה דומה בכל הכדים, כך שאין הרשימה נחשבת כסימן.
<h3> י</h3>
<b>אִם דֶּרֶךְ נְפִילָה הֲרֵי אֵלּוּ שֶׁלּוֹ</b>. שאין בהן סימן.
<b>וְאִם דֶּרֶךְ הַנָּחָה חַיָּב לְהַכְרִיז</b>. שמן הסתם הונחו שם ונשכחו.
<b>הַמָּקוֹם סִימָן</b>. שברשות היחיד אין דרכן להתגלגל ברגלי ההולכים (בבלי בבא מציעא כג,א).
<b>אַף עַל פִּי שֶׁאֵינוֹ סִימָן מֻבְהָק</b>. על אף פי שלעיל יג,ה נאמר שמקום הוא סימן מובהק, במקרה האמור כאן אין הכרח שהמקום משמש כסימן, שיש חשש שהכריכות זזו ממקומן. ומכל מקום מכריז כי ייתכן שנשארו במקומן והמאבד ייתן סימן לגבי המקום (כס“מ, וראה יד“פ).
<b>אֲלֻמּוֹת</b>. חבילות שיבולים הגדולות יותר מכריכות.
<b>נוֹטֵל וּמַכְרִיז</b>. שבגלל משקלן הן נשארות במקומן והמקום נחשב סימן.
<h3> יא</h3>
<b>עִגּוּל</b>. של דבלה, לעיל ה“ח.
<b>חֶרֶשׂ</b>. חתיכת חרס.
<b>שֶׁהִיא מְשֻׁנָּה בַּחֲתִיכָתָהּ</b>. שחתוכה בצורה שונה מהמקובל.
<h3> יב</h3>
<b>בִּמְקוֹם הַגְּרָנוֹת</b>. מקום ריכוז היבול.
<b>כְּמוֹ קַב בְּתוֹךְ אַרְבַּע אַמּוֹת</b>. אם יש כמות של קב פירות בשטח של ארבע אמות על ארבע אמות.
<b>מִפְּנֵי שֶׁאֵין הַבְּעָלִים מִטַּפְּלִין בַּאֲסִיפָתָן</b>. בגלל פיזורם.
<b>שֶׁמָּא הַבְּעָלִים הִנִּיחוּם שָׁם</b>. וכוונתם לחזור ולאספם מכיוון שאינם מפוזרים לגמרי.
<b>הָיוּ כְּמוֹ חֲצִי קַב וכו‘</b>. שכמות הפירות ושטח הפיזור שונים אך באותו יחס של כמות לשטח.
<b>חֲצִי קַב בִּשְׁתֵּי אַמּוֹת</b>. מצד אחד הפירות מפוזרים בשטח קטן יותר ונוח יותר לאסוף אותם, אך מצד שני יש כמות קטנה יותר של פירות ואולי הבעלים לא ירצו לטרוח עבור כמות כזו.
<b>אוֹ קַבַּיִם בִּשְׁמוֹנֶה אַמּוֹת</b>. שיש כמות גדולה של פירות, אך הם מפוזרים בשטח גדול יותר.
<b>אוֹ שֶׁהָיָה הַקַּב מִשְּׁנַיִם שְׁלֹשָׁה מִינִים וכו‘</b>. שיש תערובת של מינים שונים שחלקם קטנים וקשים לאיסוף וחלקם גדולים וקלים לאיסוף, חלקם דמיהם יקרים וחלקם זולים.
<h3> יג</h3>
<b>צִבּוּרֵי פֵּרוֹת</b>. ערמת פירות.
<b>מָצָא כְּלִי וּלְפָנָיו פֵּרוֹת הֲרֵי אֵלּוּ שֶׁלּוֹ הַפֵּרוֹת וְהַכְּלִי וכו‘</b>. לפי הגרסה שלפנינו מדובר במקרה זה בכלי שאין בו סימן ולפיכך גם הכלי וגם הפירות של המוצא. והמפרשים התקשו בגרסה זו שהרי במקרים הראשונים מדובר לכאורה בכלי שיש בו סימן וממילא גם בזה יש, ולפיכך יש שהגיהו כאן “הרי אלו שלו הפרות, והכלי נוטל ומכריז“ (מ“מ, ובעקבותיו נדפס בדפוסים חדשים, ולפי זה צריך להגיה גם בסוף המשפט “והרי אין בהם סימן“, וכן כתוב בשו“ע, וראה עוד ילקוט שינו“ס במהדורת פרנקל שהאריכו בעניין וניסו ליישב את הגרסא כפי שלפנינו).
<h3> יד</h3>
<b>לִפְנֵי הַפֵּרוֹת</b>. מול הפירות.
<b>פְּנֵי הַכְּלִי</b>. פתח הכלי.
<b>חוֹשְׁשִׁין שֶׁמָּא מִן הַכְּלִי נִשְׁפְּכוּ</b>. וחייב להכריז.
<b>אֳגָנִים</b>. צוואר הכלי או שפה כפופה (ראה פה“מ כלים כה,ו, רש“י נידה ג,ב).
<b>מִפְּנֵי הָאֳגָנִים</b>. שמעכבים אותם מלצאת, והשווה הלכות שאר אבות הטומאות יז,א.
<b>הָיוּ מִקְצָת הַפֵּרוֹת בַּכְּלִי וּמִקְצָתָן בָּאָרֶץ חַיָּב לְהַכְרִיז</b>. בין שיש לו אגנים או שלא.
<h3> טו</h3>
<b>קְצִיצוֹת</b>. פירות תלושים.
<b>וַאֲפִלּוּ בְּצַד שְׂדֵה קְצִיצוֹת</b>. ומסתבר שבאו ממנו.
<b>וְכֵן תְּאֵנָה</b>. עץ תאנה.
<b>שֶׁהַתְּאֵנָה וְכַיּוֹצֵא בָּהּ עִם נְפִילָתָהּ נִמְאֶסֶת</b>. התאנה והקציצות נעשים מאוסים מלאכול ברגע שנופלים על הארץ והבעלים מפקירים אותם.
<b>וּפְטוּרוֹת מִשּׁוּם מַעֲשֵׂר</b>. כיוון שזכה בהם מן ההפקר לפני שנגמרה מלאכתם, והפקר פטור ממעשר (ראה הלכות מעשר ג,כא).
<b>אֲבָל זֵיתִים וַחֲרוּבִין וכו‘</b>. שאינם נמאסים עם נפילתם ולכן אינו מוחל עליהן.
<h3> טז</h3>
<b>שֶׁהַבְּעָלִים מָחֲלוּ אוֹתָן לְכָל אָדָם</b>. שמצויים בהם שקצים ורמשים (בבלי בבא מציעא כב,ב).
<b>וְזוֹ הִיא חֶזְקָתָן</b>. חזקה שמחלו עליהם, וגם פטורים ממעשר (הלכות מעשר יג,א).
<b>וְאִם הָיוּ שֶׁל יְתוֹמִים שֶׁאֵינָן בְּנֵי מְחִילָה</b>. ולמחילתם של יתומים קטנים אין תוקף.
<b>וְהִקִּיף מְקוֹם הָאִילָנוֹת</b>. בגדר וכדומה.
<b>אוֹ תִּקֵּן הַמָּקוֹם</b>. הכין אותו.
<b>הַנּוֹבְלוֹת</b>. התמרים שנושרים מהעץ.
<h3> יז</h3>
<b>אָסוּר לְקַיְּמוֹ</b>. אין להחזיק בו.
<b>וְאֵין בּוֹ מִשּׁוּם הָשֵׁב אֲבֵדָה</b>. אם אבד אינו חייב להשיבו.
<b>אַף עַל פִּי שֶׁעוֹרוֹ מוֹעִיל</b>. אף על פי שיש לעורו ערך ובעליו מפסידים אותו.
<b>אֶלָּא כָּל הַמּוֹצְאוֹ זוֹכֶה בּוֹ</b>. השווה הלכות נזקי ממון יג,יד.
<h3> יח</h3>
<b>גּוֹזָל וכו‘</b>. שמנתר אך עדיין אינו עף, ולכן אינו מתרחק משובכו (ראה הלכות שביתת יום טוב ב,ו).
<b>נִמְצָא בֵּין שְׁנֵי שׁוֹבָכוֹת</b>. ושניהם בתוך חמישים אמה.
<b>מֶחֱצָה לְמֶחֱצָה</b>. אם שני השובכים קרובים לגוזל במידה שווה.
<h2>פרק טז</h2>
<h3> א</h3>
<b>הַמּוֹצֵא מְחָטִין וכו‘</b>. ובדרך כלל אין סימן בדברים קטנים כאלו.
<b>וְצִנּוֹרוֹת</b>. מעין וו או קרס המשמש לדברים שונים.
<b>שֶׁהַמִּנְיָן סִימָן</b>. מספר הפריטים באבדה נחשב סימן (לעיל יג,ה).
<h3> ב</h3>
<b>צִבּוּר מָעוֹת</b>. מעות רבות מרוכזות יחד.
<b>אוֹ שֶׁהָיוּ מִקְצָת זֶה עַל מִקְצָת זֶה כְּדֵי שֶׁאִם יַכְנִיס קֵיסָם בֵּינֵיהֶן יִנָּטְלוּ בְּבַת אַחַת</b>. שכל מטבע מונח על זה שתחתיו באופן שאילו יתחבו מקל מתחת למטבע התחתון, ניתן להרימם יחד.
<b>חַיָּב לְהַכְרִיז</b>. שבוודאי הונחו ולא נפלו.
<b>כְּשֵׁיר</b>. מונחים במעגל.
<b>כַּחֲצֻבָּה</b>. שיש לה שלוש רגליים.
<b>כְּשׁוּרָה</b>. זה ליד זה.
<b>כְּסֻלָּם</b>. ייתכן שפירושו שמונחים במרחק מה זה מזה כשליבות הסולם (ע“פ ר“ח).
<b>הֲרֵי זֶה סָפֵק</b>. אם הונחו בכוונה או שנפלו.
<h3> ג</h3>
<b>בְּכִיס</b>. ארנק.
<b>אוֹ כִּיס כְּמוֹת שֶׁהוּא</b>. ריק.
<b>וְאִם מַרְאִין הַדְּבָרִים... חַיָּב לְהַכְרִיז</b>. השווה לעיל טו,יג.
<h3> ד</h3>
<b>תֵּבָה</b>. שולחן המוצב בין החנווני לקונים.
<b>וְאִם מְצָאָן עַל הַתֵּבָה הֲרֵי הֵן שֶׁל מוֹצְאָן</b>. משום שהחנווני אינו משאיר שם כסף ומן הסתם אחד הקונים השאירם שם.
<b>מִתֵּבָה וְלַחוּץ</b>. בצד של הקונים.
<b>וְלָמָּה לֹא תִּקְנֶה הַחֲנוּת לְבַעַל הַחֲנוּת</b>. שהרי רשותו של אדם קונה מדין קניין חצר.
<b>צָרִיךְ לוֹמַר תִּקְנֶה לִי חֲנוּתִי</b>. ולא די בכך שהוא עומד שם.
<b>כְּמוֹ שֶׁיִּתְבָּאֵר</b>. לקמן יז,ח.
<h3> ה</h3>
<b>הַשֻּׁלְחָנִי</b>. חלפן שפורט מטבעות.
<b>כִּסֵּא</b>. השולחן של השולחני.
<b>צְרוּרִין</b>. מכונסים בתוך צרור.
<b>וְהוּא שֶׁיִּהְיוּ רֹב גּוֹיִם</b>. רק אם רוב האנשים באותו מקום הם גויים זכה בצרור.
<b>כְּמוֹ שֶׁבֵּאַרְנוּ</b>. לעיל יא,ז.
<h3> ו</h3>
<b>בְּשֶׁהָיוּ הַפֵּרוֹת מִן הַתַּגָּר</b>. סוחר שקונה סחורה ומוכרה לאחרים, ולא ידוע ממי נפלו, ומכיוון שאין בהם סימן אינו חייב להכריז.
<b>אוֹ עַל יְדֵי עֲבָדָיו וְשִׁפְחוֹתָיו הַכְּנַעֲנִים</b>. שממונם שייך לבעליהם (הלכות מלווה ולווה ב,ח), ומה שנפל מהם כאילו נפל מבעל הבית.
<b>הֲרֵי זֶה חַיָּב לְהַחֲזִיר</b>. לבעל הבית, שהמעות בוודאי נפלו ממנו.
<h3> ז</h3>
<b>בְּגַל</b>. ערמת אבנים ממבנה שנפל.
<b>שֶׁל גּוֹיִם הַקַּדְמוֹנִים הֵם</b>. שהיו שם בעבר, ואבדתם הפקר.
<b>שֶׁמָּא מֻנָּחִין הֵן שָׁם</b>. על ידי ישראל, ודבר שספק אם הונח אין לגעת בו (לעיל טו,א).
<h3> ח</h3>
<b>כְּמוֹ שֶׁיִּתְבָּאֵר</b>. לקמן יז,ח.
<b>אֱמוֹרִיִּין</b>. בני העם האמורי שישבו בעבר בארץ כנען.
<b>וּמָה אֲבֵדָה שֶׁל אָדָם וכו‘</b>. שהיא שלו, ובכל זאת במקרה שהיא אבודה ממנו ומכל אדם היא של המוצא (ראה לעיל יא,י).
<b>וּמְצוּאָה</b>. ומצויה.
<h3> ט</h3>
<b>מָצָא מַטְמוֹן בְּכֹתֶל חָדָשׁ</b>. בחור מפולש שעובר משני עבריו, ומכיוון שהכותל חדש ברור שלא הונח על ידי גויים קדמונים.
<b>הַנִּצָּב שֶׁלּוֹ מוֹכִיחַ</b>. ידית הסכין שהיא מופנית אל הצד של המטמין.
<b>וְהַכִּיס פִּיו מוֹכִיחַ</b>. פתח הארנק גם כן מופנה אל הצד של המטמין (פה“מ בבא מציעא ב,ג).
<b>וְאִם נִמְצָא תּוֹךְ הַכֹּתֶל מָלֵא מֵהֶן</b>. בפריטים המרובים של המטמון, ואין הוכחה מאיזה צד הוכנסו (ראה יד“פ).
<b>חוֹלְקִין</b>. המוצא ובעל הבית.
<h3> י</h3>
<b>שֶׁאֵין שָׁם מוֹכִיחַ</b>. אין הוכחה מצורת ההנחה מאיזה צד הונח.
<b>מֵחֶצְיוֹ וְלַחוּץ</b>. בחצי החיצוני של עובי הכותל.
<b>מֵחֶצְיוֹ וְלִפְנִים</b>. בחצי הפנימי של עובי הכותל.
<h3> יא</h3>
<b>אוֹ שֶׁהָיָה יוֹרֵשׁ</b>. אם בעל הבית מת וזכויותיו עברו ליורש.
<b>שֶׁאָנוּ טוֹעֲנִין לוֹ</b>. משום שאולי אינו בקי בעסקי אביו ויפסיד בגלל כך (ראה הלכות סנהדרין ז,ט).
<b>הֲרֵי הֵן שֶׁל שׂוֹכֵר הָאַחֲרוֹן</b>. שכל מי שהיה לפניו לקח את מה שהטמין לפני שעזב.
<b>וְאִם הִשְׂכִּירוֹ לִשְׁלֹשָׁה גּוֹיִם</b>. אך אם השכירו לשלושה ישראלים לא נעשה פונדק וחייב להחזיר (ודינו כדלעיל יד,ח, מ“מ).
<b>פֻּנְדָּק</b>. מלון לעוברי דרכים.
<b>וְכָל הַנִּמְצָא בּוֹ אֲפִלּוּ בְּתוֹךְ הַבַּיִת</b>. בין שאינו טמון ובין שהוטמן מבפנים.
<b>שֶׁהֲרֵי עָשָׂהוּ פֻּנְדָּק</b>. והריהו מקום ציבורי ודינו כחנות ושולחני (לעיל הל‘  ד-ה).
<h2>פרק יז</h2>
<h3> א</h3>
<b>אוֹ לִרְשׁוּתוֹ</b>. כגון חצרו, לקמן ה“ח.
<b>וּבָא אַחֵר וְהֶחֱזִיק בָּהּ</b>. עשה בה פעולת קניין.
<b>זֶה שֶׁהֶחֱזִיק בָּהּ זָכָה בָּהּ</b>. משום שיש לעשות מעשה קניין במציאה, וראיית המציאה או נפילה עליה אינה מעשה קניין.
<h3> ב</h3>
<b>כֵּיוָן שֶׁהִגְבִּיהָהּ לוֹ</b>. שמיטלטלין נקנים בהגבהה.
<b>קָנָה הָרוֹכֵב וְאַף עַל פִּי שֶׁלֹּא הִגִּיעָה לְיָדוֹ</b>. מכיוון שאמר לחברו ‘זכה לי בה‘ כוונתו שיעשה בה קניין עבורו, ומן הסתם שאכן הגביה עבור הרוכב וזכה בה מיד.
<b>וְאִם אָמַר לוֹ תְּנֶהָ לִי</b>. ומשמעות דבריו היא שיעביר לו את המציאה ולא שיקנה אותה עבורו.
<b>וּנְטָלָהּ לְעַצְמוֹ וְאָמַר אֲנִי זָכִיתִי בָּהּ זָכָה בָּהּ הַנּוֹטֵל</b>. מכיוון שלא באה לידי הרוכב לא קנה אותה אלא היא ביד המגביה, ולכן יכול לזכות בה.
<b>וְאִם מִשֶּׁנְּתָנָהּ לָרוֹכֵב אָמַר לוֹ אֲנִי זָכִיתִי בָּהּ תְּחִלָּה לֹא אָמַר כְּלוּם</b>. מכיוון שנתן אותה לרוכב מן הסתם לא התכוון לזכות בה לעצמו.
<h3> ג</h3>
<b>וְאַף עַל פִּי שֶׁלֹּא אָמַר לוֹ כְּלוּם</b>. חברו, אלא המגביה מעצמו התכוון שחברו יקנה בהגבהה זו.
<b>הִגְבִּיהוּ הַמְּצִיאָה שְׁנַיִם</b>. לזכות בה לעצמם.
<b>קָנוּ שְׁנֵיהֶם</b>. ויחלקו את המציאה ביניהם.
<h3> ד</h3>
<b>לְפִי שֶׁאֵין לָהֶם דַּעַת</b>. ולכן אינם בני קניין וזכייה (אלא אם כן הגביהו לעצמם שזוכים מדרבנן כדלקמן הי“ב).
<b>הִגְבִּיהָהּ חֵרֵשׁ וּפִקֵּחַ כְּאֶחָד מִתּוֹךְ שֶׁלֹּא קָנָה פִּקֵּחַ לֹא קָנָה חֵרֵשׁ</b>. כששני פיקחים מגביהים הם קונים יחד מכיוון שכל אחד מגביה את הצד שלו עבור שניהם. אבל אם כל אחד יגביה רק לעצמו לא יקנו כלום שכל אחד מגביה רק חלק מהמציאה והגבהה חלקית אינה קונה כלל. ובמקרה שחרש ופיקח הגביהו כאחד, החרש אינו יכול לסייע לפיקח לקנותה עמו מכיוון שחרש אינו יכול לזכות עבור אחרים, ומשום כך גם הפיקח אינו מתכוון להגביה עבור החרש ואף אחד מהם אינו קונה.
<b>הָיוּ שְׁנֵיהֶם חֵרְשִׁים קָנוּ שְׁנֵיהֶם תִּקְּנוּ לָהֶם חֲכָמִים שֶׁיִּקְנוּ</b>. מעיקר הדין אף אחד אינו קונה כמו בחרש ופיקח, אך חכמים תיקנו שיזכו.
<b>כְּדֵי שֶׁלֹּא יָבֹאוּ לְהִנָּצוֹת</b>. להתקוטט עם אחרים שיזכו בה. אך בחרש ופיקח אין חשש לכך משום שהחרש רואה שגם הפיקח לא זכה (בבלי בבא מציעא ח,א).
<h3> ה</h3>
<b>וְהִנְהִיגוּהוּ</b>. הוליכוהו על ידי דיבור או בעזרת מקל.
<b>מְשָׁכוּהוּ</b>. אחזו בו ומשכו אותו עד שהלך.
<b>אוֹ שֶׁהָיָה אֶחָד מַנְהִיג וְאֶחָד מוֹשֵׁךְ</b>. בו זמנית.
<b>קָנוּ שְׁנֵיהֶם</b>. ויתחלקו בבהמה משום ששני הקניינים מועילים בבהמה (הלכות מכירה ב,ו).
<b>הַמּוֹשֵׁךְ קָנָה אֲבָל לֹא הַמַּנְהִיג</b>. גמל נקנה במשיכה או בהנהגה אך יש בו עדיפות למשיכה על פני הנהגה, ולכן אם אחד מושך ואחד מנהיג המושך זוכה בו (מ“מ וכס“מ, וכתב המ“מ שהשגת הראב“ד מבוססת על טעות שהייתה בגרסת הרמב“ם שלפניו).
<h3> ו</h3>
<b>וְאָחַז בַּמּוֹסֵרָה</b>. אחז בחבל המשמש להולכת הבהמה או לקשירתה ולא משך אותה.
<b>לֹא קָנָה</b>. את הבהמה.
<b>וְכֵן בְּנִכְסֵי הַגֵּר</b>. גר שאין לו בנים, ומכיוון שכך אין לו יורשים ולאחר מותו נכסיו הפקר ודינם כמציאה (הלכות זכייה ומתנה א,ו).
<b>אֲבָל קָנָה הַמּוֹסֵרָה לְבַדָּהּ</b>. את החלק שנמצא בידו (הגהות מיימוניות כלקמן ה“ז), שאדם קונה מה שבידו ללא פעולת קניין נוספת.
<h3> ז</h3>
<b>הָיָה אֶחָד רוֹכֵב וְאֶחָד אוֹחֵז בַּמּוֹסֵרָה וכו‘</b>. אם אחד רוכב ואין מי שאוחז במוסרה הוא זוכה בבהמה ואגב כך זוכה בכל המוסרה, אך אם אחר אוחז במוסרה הוא מונע ממנו לזכות בכולה וכל אחד זוכה במה שאצלו והשאר נשאר הפקר.
<b>וּשְׁאָר הַמּוֹסֵרָה</b>. החלק שבין ידו לבהמה.
<h3> ח</h3>
<b>חֲצֵרוֹ שֶׁל אָדָם וכו‘</b>. ראה גם הלכות זכייה ומתנה ד,ח-ט.
<b>קוֹנָה לוֹ שֶׁלֹּא מִדַּעְתּוֹ</b>. שחצרו היא כשליח שזוכה עבורו (לקמן ה“י).
<b>בְּחָצֵר הַמִּשְׁתַּמֶּרֶת</b>. שהדבר שמצוי בה שמור, וכאילו הוא ביד שליח של בעל החצר.
<h3> ט</h3>
<b>יִנָּצוּ</b>. יריבו.
<h3> י</h3>
<b>קְטַנָּה</b>. לפני שהגיעה לגיל שתים עשרה והביאה סימני גדלות (הלכות אישות ב,א).
<b>וְקָטָן</b>. לפני שהגיע לגיל שלוש עשרה והביא סימני גדלות (שם ה“י).
<b>מִיָּדָהּ לְמַדְנוּהָ</b>. בתורה נאמר לגבי נתינת גט לאישה “ונתן בידה“ (דברים כד,ב), ולמדו חכמים שגם חצרה כידה (הלכות גירושין ה,א). וגם קטנה בכלל זה, שהרי גם היא מתגרשת בגט (שם ב,יט), ומגט למדו לשאר דברים.
<b>וְהַקָּטָן הוֹאִיל וְאֵינוֹ עוֹשֶׂה שָׁלִיחַ</b>. שמכיוון שאין לו דעת, אינו יכול למנות שליח (הלכות שלוחין ושותפין ב,ב).
<h3> יא</h3>
<b>וַהֲרֵי הוּא צְבִי שָׁבוּר</b>. שנשברה רגלו.
<b>גּוֹזָלוֹת שֶׁלֹּא פָּרְחוּ</b>. שמהלכים באטיות.
<b>וְאִלּוּ רָץ הָיָה מַגִּיעָן וכו‘</b>. משיג אותם, ולכן דינם כאבדה שמונחת בשדה.
<b>הוֹאִיל וְאַחֵר הִקְנָה אוֹתָן לוֹ וכו‘</b>. להקניה על ידי הבעלים יש עדיפות על פני קניית הפקר שתלויה רק בו, ולכן מכיוון שהם נעים ומתקדמים על גבי השדה הם נחשבים כמונחים בה אף אם אינו יכול להשיגם (בבלי בבא מציעא יב,א). וכל זה בתנאי שיעמוד בצד שדהו ויאמר ‘זכתה לי שדי‘ (הלכות זכייה ומתנה ד,ח-ט).
<h3> יב</h3>
<b>יֵשׁ בָּהּ גָּזֵל מִפְּנֵי דַּרְכֵי שָׁלוֹם</b>. מעיקר הדין אינם קונים ומותר לקחת מהם אך חכמים קבעו שיש בכך איסור גזל.
<b>לְפִיכָךְ אִם עָבַר אַחֵר וּגְזָלָהּ מִיָּדָן אֵינָהּ יוֹצְאָה בְּדַיָּנִין</b>. לא ניתן לתבעו בבית דין על כך, כדין כל גזל שהוא מדברי חכמים (לעיל ו,טז).
<b>וְאִם כָּפַר בָּהּ וְנִשְׁבַּע אֵינוֹ חַיָּב בְּחֹמֶשׁ</b>. אם גזל מציאה זו ונשבע שלא גזל אינו משלם חומש כפי שעושה בגזלה רגילה (לעיל ז,א-ב), שאין חייבים חומש על גזל של דבריהם (לעיל ו,טז).
<h3> יג</h3>
<b>הַסְּמוּכִין עַל שֻׁלְחָנוֹ</b>. ניזונים ממנו.
<b>אַף עַל פִּי שֶׁהֵן גְּדוֹלִים</b>. אף על פי שלגדול יש זכייה תיקנו חכמים שיזכה בה אביו שמכיוון שניזון ממנו ראוי שימסור לו מה שהוא מוצא (ראה רש“י בבא מציעא יב,ב ועוד ראשונים שהטעם משום איבה).
<b>וַאֲפִלּוּ הָיְתָה מְכוּרָה אָמָה</b>. נמכרה לשפחה על ידי אביה והיא חיה בבית אדוניה. ומציאתה שלו משום שהאב זכאי בכל ממון שמרוויחה בתו לפני שבגרה (פה“מ בבא מציעא, א,ה וראה גם הלכות אישות ג,יא, הלכות עבדים ג,טו).
<b>וּמְצִיאַת עַבְדּוֹ וְשִׁפְחָתוֹ הַכְּנַעֲנִים</b>. שממונם שייך לבעליהם (הלכות מלווה ולווה ב,ח).
<b>וּמְצִיאַת אִשְׁתּוֹ הֲרֵי אֵלּוּ שֶׁלּוֹ</b>. שחכמים זיכו לבעל את מציאתה מחשש לאיבה, שיאמר שהוא מפרנסה משלו והיא לוקחת את המציאה לעצמה (בבלי בבא מציעא יב,ב, וראה גם הלכות אישות כא,א).
<b>שֶׁהִיא מְגֹרֶשֶׁת וְאֵינָהּ מְגֹרֶשֶׁת</b>. ספק גרושה, ואף שאינה גרושה בוודאות מכל מקום מכיוון שעתיד לגרשה לא שייך הטעם של איבה.
<h2>פרק יח</h2>
<h3> א</h3>
<b>אַף עַל פִּי שֶׁלֹּא פֵּרֵשׁ בּוֹ אַחֲרָיוּת נְכָסִים</b>. לא מצוין בשטר שהלווה מקבל עליו אחריות נכסים.
<b>אַחֲרָיוּת נְכָסִים</b>. כביטחון לפירעון החוב יכול הלווה לשעבד את נכסיו לחוב, שאם ימכור מנכסיו לאדם אחר ובשעת הפירעון לא יוכל לפרוע את החוב, יוכל המלווה לקחתם מהקונה (‘לטרוף מן הלקוחות‘) מכוח השעבוד ולהיפרע מהם (הלכות מלווה ולווה יח,א).
<b>וְאַף עַל פִּי שֶׁהַחַיָּב מוֹדֶה</b>. שלא פרע את החוב.
<b>וְאַף עַל פִּי שֶׁהוּא מְקֻיָּם</b>. חתימות העדים שבשטר אומתו, ואין חשש שהוא מזויף.
<b>שֶׁמָּא פְּרָעוֹ וּקְנוּנְיָא הֵם עוֹשִׂים כְּדֵי לִטְרֹף בּוֹ מִן הַלָּקוֹחוֹת שֶׁלֹּא כַּדִּין</b>. יש חשש שהחוב נפרע והמלווה והלווה עשו ביניהם הסכם מרמה לטעון שהחוב לא נפרע כדי שהמלווה יטרוף קרקעות שמכר הלווה ויחלקו את הכסף ביניהם.
<b>שֶׁהָאַחֲרָיוּת שֶׁלֹּא נִתְפָּרְשָׁה טָעוּת סוֹפֵר הִיא</b>. ההנחה היא שבסתם חוב מקבל הלווה אחריות נכסים, אלא אם כן צוין אחרת, ואם האחריות לא נכתבה בשטר אנו תולים זאת בטעות של הסופר שכתב את השטר ומתייחסים לשטר כשטר שיש בו אחריות.
<b>לְפִיכָךְ אִם פֵּרֵשׁ בִּשְׁטָר זֶה שֶׁהוּא שֶׁלֹּא בְּאַחֲרָיוּת</b>. שאין חשש לקנוניה אלא רק לכך שהוא פרוע.
<b>אִם הָיָה הַחַיָּב מוֹדֶה יַחֲזִיר</b>. שאין לחשוש שהוא פרוע.
<h3> ב</h3>
<b>וְכֵן אִם מָצָא שְׁטָר שֶׁזְּמַנּוֹ בּוֹ בַּיּוֹם</b>. שנכתב באותו יום שנמצא.
<b>וְהָיָה מְקֻיָּם וְהַחַיָּב מוֹדֶה יַחֲזִיר</b>. במקרה זה לא חוששים לקנוניה מכיוון שלא סביר שאדם יפרע ביום שלווה, ומסתבר שהחוב בתוקף.
<b>וְאִם אֵינוֹ מְקֻיָּם לֹא יַחֲזִיר שֶׁמָּא כָּתַב לִלְווֹת וַעֲדַיִן לֹא לָוָה</b>. לעתים הלווה מכין מראש שטרי חוב אף על פי שעדיין לא לווה, וכששטר נמצא ואינו מקוים ייתכן מאוד שאינו מקוים משום שעדיין לא נעשתה ההלוואה. וגם אם הלווה מודה שלווה אין מחזירים במקרה זה שחוששים שלא באמת לווה, אלא מתכנן ללוות אחר כך, ורק אז יחול השעבוד, ונמצא שהשטר מוקדם, ויוכל לטרוף שלא כדין מלקוחות שקנו קרקע מהלווה בין התאריך הכתוב בשטר לבין הזמן שבו באמת התבצעה ההלוואה (ראה סמ“ע ס“ק כב, וראה גם נתה“מ).
<h3> ג</h3>
<b>בְּחֵמֶת</b>. כלי מעור.
<b>הֲרֵי זֶה יַחֲזִיר לְמִי שֶׁנָּתַן סִימָן</b>. בכלי, שהדבר מוכיח שהשטר נפל ממנו.
<b>מָצָא שְׁלֹשָׁה שְׁטָרוֹת כְּרוּכִין בְּכֶרֶךְ אֶחָד וכו‘</b>. כגון שבכל השטרות מופיע אותו המלווה והלווה ולא ידוע ממי נפל (מ“מ, וראה הלכה הבאה כאשר יש הבדלים בין השטרות).
<b>מֻנָּחִין זֶה עַל זֶה</b>. שהניח קצה כל שטר מעל קצהו של הבא אחריו וכך כרכם.
<b>אוֹ אֲגוּדִין אֶגֶד אֶחָד</b>. שהניחם כשהם במלואם האחד על השני וכך כרכם.
<h3> ד</h3>
<b>הָיָה הַלֹּוֶה אֶחָד וְהַמַּלְוִין שְׁלֹשָׁה</b>. אם בכל השטרות שם הלווה זהה אך שם המלווה שונה.
<b>אִם מְקֻיָּמִין הֵן יַחֲזִיר לַלֹּוֶה</b>. מכיוון שלאחר הקיום כל מלווה לוקח את שטרו לא מסתבר שנפלו יחד מהמלווים, אלא יותר מסתבר שהלווה פרע אותם ולאחר שהחזירו לו את השטרות נפלו ממנו.
<b>שֶׁמָּא הַמַּלְוִין נָתְנוּ שִׁטְרֵיהֶן לַסּוֹפֵר לְקַיְּמָן</b>. בבית דין.
<b>וְנָפְלוּ מִיַּד הַדַּיָּן</b>. ובמקרה זה השטרות לא נפרעו.
<b>יַחֲזִיר לַמַּלְוֶה</b>. ואינו צריך לתת סימן (שו“ע). שברור שנפלו ממנו מאחר ששמות הלווים וכתב יד הסופר שונה.
<b>שֶׁמָּא שְׁלָשְׁתָּן הוֹלִיכוּ שִׁטְרֵיהֶן לַסּוֹפֵר לִכְתֹּב</b>. שייתכן שלפני שלוו הביאו הלווים לסופר ניירות לכתוב עליהם שטר, והוא כתבם ואחר כך נפלו ממנו.
<h3> ה</h3>
<b>מָצָא שְׁטָרוֹת קְרוּעִין</b>. והקריעה מעידה על כך שנפרעו.
<b>וּשְׁטַר חוֹב בֵּינֵיהֶן</b>. שאינו קרוע.
<b>לֹא יַחֲזִיר</b>. אף על פי שכל השטרות הן ממלווה אחד לא יחזיר לו את השטר שמכיוון שהוא מונח בין שטרות קרועים ייתכן שגם הוא פרוע. ומצד שני לא יחזיר ללווה מכיוון שאין הוכחה ששטר זה נפרע.
<b>שׁוֹבֵר</b>. שטר שבו המלווה מזכה את הלווה מהחוב.
<b>אֲפִלּוּ בְּלֹא עֵדִים יִתֵּן שְׁטַר הַחוֹב לַלֹּוֶה</b>. אף על פי שהשובר לא חתום על ידי עדים הולכים לפיו (השווה הלכות מלווה ולווה טז,ט-י).
<h3> ו</h3>
<b>גִּטֵּי נָשִׁים</b>. גט גירושין.
<b>בִּזְמַן שֶׁהַבַּעַל מוֹדֶה</b>. שכבר גרש אותה בגט זה.
<b>יִתֵּן לָאִשָּׁה</b>. וזה בתנאי שאין חשש שהגט נכתב על שם זוג אחר ששמותיהם זהים לשמות האיש והאישה שלפנינו (מ“מ על פי הלכות גירושין ג,ט-יא).
<b>סִימָן מֻבְהָק</b>. לעיל יג,ג.
<b>שֶׁאִלּוּ לֹא הִגִּיעַ לְיָדָהּ לֹא הָיְתָה יוֹדַעַת</b>. אבל הוא יכול לדעת בכל מקרה שהרי הגט היה אצלו בתחילה, ולכן יש לה עדיפות עליו.
<h3> ז</h3>
<b>הוּא אוֹמֵר בַּחֵמֶת הָיָה מֻנָּח... יִנָּתֵן לוֹ שֶׁאֵין זֶה סִימָן מֻבְהָק</b>. שהעובדה שהיא יודעת זאת אינה מוכיחה שנפל ממנה היות והיא יודעת היכן הוא מניח חפציו (בבלי בבא מציעא כח,א, ולכן בסתם מציאה סימן כזה יועיל כדלעיל ה“ג).
<h3> ח</h3>
<b>מָצָא גֵּט שִׁחְרוּר</b>. שטר שבו משחרר האדון את עבדו.
<b>בִּזְמַן שֶׁהָרַב מוֹדֶה</b>. שכבר שחרר את העבד.
<h3> ט</h3>
<b>שְׁטַר מַתָּנָה</b>. שטר שבו מקנה קרקע במתנה.
<b>אִם מַתְּנַת בָּרִיא הִיא</b>. מתנה של אדם בריא, ולא ניתן לחזור ממנה לאחר נתינת השטר.
<b>שֶׁמָּא כָּתַב לִתֵּן וְלֹא נָתַן</b>. ייתכן שכתב לו את השטר אך לא נתן לו אותו.
<b>וְאַחַר שֶׁכָּתַב שְׁטָר זֶה אוֹ מָכַר שָׂדֶה זוֹ אוֹ נְתָנָהּ בְּמַתָּנָה לְאַחֵר וְחָזַר בּו</b>. לאחר שהבעלים כתב את השטר הוא מכר או נתן את השדה לאדם אחר והתחרט על כך.
<b>וְזֶה שֶׁמּוֹדֶה לָזֶה כְּדֵי לַעֲשׂוֹת קְנוּנְיָא עַל הָאַחֲרוֹן שֶׁנָּתַן לוֹ אוֹ שֶׁמָּכַר לוֹ</b>. הבעלים מודה שנתן את שטר המתנה לראשון, כדי שהראשון ייקח אותה מהשני, ויחזור ויחלוק אותה עם הבעלים.
<b>וְאִם מַתְּנַת שְׁכִיב מְרַע הִיא</b>. אם הנותן שכיב מרע, דהיינו אדם חולה שנפל למשכב, ודיני מתנותיו שונים מדיני בריא (הלכות זכייה ומתנה ח,ב).
<b>שֶׁשְּׁכִיב מְרַע שֶׁנָּתַן לִשְׁנַיִם זֶה אַחַר זֶה הָאַחֲרוֹן קָנָה</b>. מתנת שכיב מרע חלה רק בשעת מיתתו, ולכן יכול לחזור בו עד מיתתו ולתת לאדם אחר את מה שכבר נתן. ולכן כשהוא מודה ששטר המתנה נפל מהמקבל הוא אינו עושה קנוניה, אלא נותן לו כעת את הקרקע כדין ומבטל את מתנת השני.
<b>כְּמוֹ שֶׁיִּתְבָּאֵר</b>. הלכות זכיה ומתנה ט,טו.
<h3> י</h3>
<b>מֵת שְׁכִיב מְרַע שֶׁנְּתָנָהּ בְּמַתָּנָה וכו‘</b>. אם בשעת מציאת השטר כבר מת השכיב מרע, והיורש שלו הוא שמודה שנפל מהמקבל.
<b>שֶׁמָּא כָּתַב לִתֵּן וְלֹא נָתַן</b>. אולי השכיב מרע כתב את המתנה אך לא נתן את השטר למקבל.
<b>וּמְכָרָהּ הַיּוֹרֵשׁ אוֹ נְתָנָהּ</b>. לאחר שמת השכיב מרע וירש את נכסיו.
<b>וַהֲרֵי הוּא רוֹצֶה לַעֲשׂוֹת קְנוּנְיָא עִם זֶה וכו‘</b>. היורש מודה שמורישו נתן את שטר המתנה כדי שהמקבל ייקח אותה מהשני ויחלקו ביניהם.
<h3> יא</h3>
<b>מָצָא שׁוֹבֵר</b>. שטר זיכוי מחוב, וספק אם החוב נפרע והשובר ניתן ללווה ונפל ממנו, או שלא נפרע ונפל מהמלווה.
<b>בִּזְמַן שֶׁבַּעַל הַשְּׁטָר מוֹדֶה שֶׁנִּשְׁבַּר שְׁטָרוֹ וּפְרָעוֹ אוֹ מְחָלוֹ</b>. ששטרו חסר תוקף משום שהחוב נפרע או שמחל עליו.
<b>יִתֵּן לְבַעַל הַשּׁוֹבֵר</b>. ללווה שהשובר נכתב עבורו.
<h3> יב</h3>
<b>מָצָא כְּתֻבָּה... לֹא יַחֲזִיר לָאִשָּׁה</b>. כמו שטר חוב שנפל, לעיל ה“א.
<b>וַהֲרֵי הוּא רוֹצֶה לַעֲשׂוֹת קְנוּנְיָא עַל הַלָּקוֹחוֹת</b>. שהאישה תוציא מהלקוחות את מה שמכר להם לאחר כתיבת הכתובה.
<h3> יג</h3>
<b>אִגְּרוֹת שׁוּם</b>. כשגובים קרקע של הלווה, בית דין כותבים בשטר איזו קרקע יגבה על פי שמאים ששמו קרקע ששווייה כשווי החוב.
<b>אִגְּרוֹת מָזוֹן</b>. כשאלמנה ובנות ניזונות מנכסי המת ויש צורך למכור לשם כך קרקע של המת, בית דין כותב להן בשטר איזו קרקע הן רשאיות למכור לשם כך.
<b>שִׁטְרֵי חֲלִיצָה</b>. שטר שניתן לאישה כראיה לכך שחלצה ליבם.
<b>וּמֵאוּנִין</b>. שטר שניתן ליתומה קטנה כראיה לכך או שמיאנה בבעלה בעודה קטנה.
<b>וְהֵן הַשְּׁטָרוֹת שֶׁבֵּרְרוּ בָּהֶן בַּעֲלֵי דִּינִין אֶת הַדַּיָּנִין</b>. הלכות סנהדרין ז,א.
<b>כָּל מַעֲשֵׂה בֵּית דִּין</b>. כל פעולה שהסכימו עליו הדיינים וכתבו זאת בשטר.
<b>הֲרֵי זֶה יַחֲזִיר</b>. למי ששמו כתוב בשטר, שאין חשש שתצא מכך תקלה.
<h3> יד</h3>
<b>אִם הֶחֱזִיר הֲרֵי אֵלּוּ כְּשֵׁרִים וְגוֹבִין בָּהֶן</b>. משום שאי ההחזרה היא רק לכתחילה בגלל חשש, ולכן בדיעבד השטר בתוקף (מ“מ).
