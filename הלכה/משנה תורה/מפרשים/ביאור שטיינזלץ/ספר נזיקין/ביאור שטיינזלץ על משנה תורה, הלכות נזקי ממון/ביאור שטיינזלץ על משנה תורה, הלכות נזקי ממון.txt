<h1>ביאור שטיינזלץ על משנה תורה, הלכות נזקי ממון</h1>
<h2>פרק א</h2>
<h3> א</h3>
<b>כָּל נֶפֶשׁ חַיָּה וכו‘</b>. ודווקא בעל חיים שאין בו דעת. אך אין אדם חייב על נזקי עבדיו, שיש בהם דעת ואינו יכול לשמרם, ואם היה חייב יכול היה העבד להזיק בכוונה ולחייב את אדונו בכל עת שזה יקניטנו (הלכות גנבה א,ט).
<b>כִּי יִגֹּף</b>. ידחוף או יכה באחד מאיבריו.
<b>אֶחָד הַשּׁוֹר וְאֶחָד שְׁאָר בְּהֵמָה וכו‘</b>. הדין חל הן על שור והן על כל בהמה, חיה או עוף, אף שבתורה נזכר רק שור (השווה לקמן י,ב, יב,א).
<b>אֶלָּא בַּהֹוֶה</b>. במציאות הרווחת והמצויה.
<h3> ב</h3>
<b>כְּמִנְהַג בְּרִיָּתָהּ</b>. כטבען של בהמות כמותה.
<b>עָמִיר</b>. הקש (הגבעול) של צמח התלתן (ערוך ערך ‘עמר‘; ולפי רש“י נראה שהוא הקש והתבן של הדגן, ראה פירושו שבת עו,א, בבא קמא כ,א).
<b>כְּדֶרֶךְ הִלּוּכָהּ</b>. שהזיקה במהלך הליכתה הרגילה ולא באופן חריג ומכוון.
<b>מֵיטַב שָׂדֵהוּ... יְשַׁלֵּם</b>. ישלם מן הקרקע המשובחת (וראה לקמן ח,י שקודם גובים ממיטלטלין, ולאו דווקא המשובחים, ורק אם אין מיטלטלין גובים מן הקרקע).
<b>חֲצִי נֶזֶק</b>. שקנסה אותו התורה לשלם חלק מהנזק כדי שישמור על בהמתו להבא (בבלי בבא קמא טו,א, וראה לקמן ב,ז).
<b>מִגּוּף הַמַּזִּיק עַצְמוֹ</b>. מתוך שווייה של הבהמה המזיקה, לאחר שימכרוה.
<h3> ג</h3>
<b>מָנֶה</b>. מאה דינרי כסף.
<b>וַהֲרֵי הַנְּבֵלָה שָׁוָה אַרְבָּעָה</b>. כך שסך הנזק הוא שישה עשר דינרים.
<b>וְהַנְּבֵלָה שָׁוָה מָנֶה</b>. כך שסך הנזק הוא מאה דינרים, וחצי הנזק (חמישים דינרים) גבוה מערך השור המזיק השווה רק עשרים דינרים.
<b>אֵין בַּעַל הַנְּבֵלָה יָכוֹל לוֹמַר וכו‘</b>. אין הניזק יכול לדרוש את כל דמי חצי הנזק, שכן על התשלום להגיע מתוך שוויו של השור המזיק.
<b>אֶלָּא אוֹמֵר לוֹ</b>. המזיק לניזק.
<b>הֲרֵי שׁוֹר שֶׁהִזִּיק לְפָנֶיךָ קָחֵהוּ וָלֵךְ</b>. שנותן לו המזיק את שורו החי, ולא מעבר לזה.
<h3> ד</h3>
<b>הוּא הַנִּקְרָא מוּעָד</b>. ועל הבעלים לשלם נזק שלם מנכסיהם.
<b>הוּא הַנִּקְרָא תָּם</b>. ועל הבעלים לשלם חצי נזק מגוף הבהמה שהזיקה.
<b>אִם הֻרְגַּל בַּשִּׁנּוּי פְּעָמִים רַבּוֹת וכו‘</b>. ולקמן פרק ו יתבאר כיצד נעשית בהמה מועדת לעניין מעשה מסוים.
<b>לְאוֹתוֹ דָּבָר שֶׁהֻרְגַּל בּוֹ</b>. שאם הורגל בנגיחות הרי הוא מועד לנגוח אך לא לנשוך או לבעוט וכדומה.
<b>אוֹ נוֹדַע כִּי שׁוֹר נַגָּח הוּא</b>. בפסוק מדובר על שור שהפך למועד לנגיחות, ובהמשכו נאמר שבמקרה כזה על המזיק לשלם לניזק נזק שלם.
<h3> ה</h3>
<b>חֲמִשָּׁה מַעֲשִׂים תַּמִּים וכו‘</b>. מעשים שהבהמה נחשבת תמה לגביהם, ורק אם תתרגל באחד מהם תיחשב מועדת לגביו.
<b>לֹא לִגַּח וכו‘</b>. נזקים אלה הם מנזקי ה‘קרן‘ (לקמן ה“י).
<b>לִגֹּף</b>. לדחוף בגופה בכוונה.
<b>לֶאֱכֹל אֶת הָרָאוּי לָהּ</b>. מיני מאכלים שדרכה לאכול (וראה לקמן ג,ב-ג).
<b>לִרְבֹּץ עַל פַּכִּים קְטַנִּים</b>. בניגוד לכלים גדולים שאין רגילות לרבוץ עליהם, הבהמה מועדת לרבוץ על כלים קטנים.
<h3> ו</h3>
<b>תַּרְבּוּת</b>. שהבעלים גידל אותם בביתו.
<b>וּדְרִיסָה</b>. תקיפה בעזרת טלפיה של החיה.
<b>וְהַבֻּרְדְּלָס</b>. נראה שהכוונה כאן לצבוע (פה“מ בבא קמא א,ד, ערוך השלם ערך ‘ברדלס‘ ו‘אפא‘).
<h3> ז</h3>
<b>כָּל מוּעָד מְשַׁלֵּם... וְכָל תָּם מְשַׁלֵּם וכו‘</b>. כמבואר לעיל ה“ב.
<b>וְשִׁלַּח אֶת בְּעִירֹה וּבִעֵר בִּשְׂדֵה אַחֵר</b>. המשך הפסוק “מיטב שדהו ומיטב כרמו ישלם“, ומן ההדגשה “אחר“ נלמד שאם בהמתו לא הזיקה ברשות אחר אלא בתוך רשותו יהיה פטור.
<b>בְּעִירֹה</b>. בהמתו.
<h3> ח</h3>
<b>בְּחָצֵר שֶׁאֵינָהּ שֶׁל שְׁנֵיהֶם</b>. אלא של אדם אחר.
<b>אוֹ בְּחָצֵר שֶׁהִיא שֶׁל שְׁנֵיהֶם</b>. שהם שותפים בה.
<b>וַהֲרֵי הִיא מְיֻחֶדֶת וכו‘</b>. חצר זו מיועדת גם להנחת פירות וגם להכניס לה בהמות.
<b>מִפְּנֵי שֶׁיֵּשׁ לָהּ רְשׁוּת לְהַלֵּךְ בְּכָאן</b>. מותר לה ללכת ברשות הרבים וכן בחצר של שניהם. ואף בחצר שאינה של שניהם פטור משום ששניהם שווים במקום זה ואין לניזק שם יותר רשות מן המזיק.
<h3> ט</h3>
<b>הָיְתָה הֶחָצֵר שֶׁל שְׁנֵיהֶם מְיֻחֶדֶת לְפֵרוֹת וכו‘</b>. שהוסכם שניתן להכניס לשם פירות אך לא בהמות.
<b>חַיָּב אֲפִלּוּ עַל הַשֵּׁן וְעַל הָרֶגֶל</b>. שהרי לא היה המזיק רשאי להכניס את בהמתו לשם.
<b>וְכֵן אִם הָיְתָה מְיֻחֶדֶת לִבְהֵמָה לִשְׁנֵיהֶם וכו‘</b>. ששניהם רשאים להכניס שם בהמות אך רק אחד רשאי להכניס פירות.
<b>חַיָּב אַף עַל הַשֵּׁן וְעַל הָרֶגֶל</b>. שכיוון שהסכימו על זכותו הבלעדית של אחד להכניס פירות הרי זה כאילו החצר מיוחדת לו והיא כחצר הניזק.
<h3> י</h3>
<b>שְׁלֹשָׁה אֲבוֹת נְזָקִים בַּשּׁוֹר</b>. שלוש קבוצות של נזקי בעלי החיים, ולכל אחת ‘אב‘ המוזכר בתורה ומייצג את דפוס הנזק.
<b>הַקֶּרֶן</b>. נגיחה, והיא אב טיפוס לנזקים שאין דרך הבהמה לעשותם ויש בהם שינוי ממעשיה הרגילים.
<b>וְהַשֵּׁן</b>. שהזיקה באכילה, והיא אב טיפוס לנזקים שיש לבהמה הנאה מהם.
<b>וְהָרֶגֶל</b>. דריסת רכוש, והיא אב טיפוס לנזקים שנעשו אגב הילוכה.
<b>תּוֹלְדוֹת הַקֶּרֶן וכו‘</b>. ובכלל תולדות הקרן אם אכלה דברים שאינם ראויים לה, כגון בגדים או כלים, שפעולות אלו הן שינוי מדרכה של הבהמה (ראה לקמן ג,ג).
<b>טִנְּפָה פֵּרוֹת לַהֲנָיָתָהּ</b>. עשתה צרכיה על הפירות (ר“ח בבא קמא ג,א). ויש מפרשים שהתגלגלה עליהם לצורך גירוד וכדומה (רש“י שם).
<b>הִזִּיקָה בְּגוּפָהּ דֶּרֶךְ הִלּוּכָהּ</b>. שגופה פגע ברכוש תוך כדי הליכתה.
<b>בִּשְׂעָרָהּ</b>. כגון שנדבק לה דבר מה בשערה.
<b>בִּפְרוּמְבְּיָא</b>. רסן.
<b>בְּזוּג שֶׁבְּצַוָּארָהּ</b>. פעמון שתלוי עליה.
<b>וַעֲגָלָה הַמּוֹשֶׁכֶת</b>. עגלה הרתומה לבהמה ונושאת משא, וגרמה העגלה לנזק.
<b>וּבִרְשׁוּת הָרַבִּים פְּטוּרִים וּבִרְשׁוּת הַנִּזָּק מְשַׁלְּמִין נֶזֶק שָׁלֵם</b>. כמבואר לעיל ה“ח דינם של נזקי רגל.
<h3> יא</h3>
<b>כִּשְׁכּוּשׁ רַב שֶׁאֵינוֹ דַּרְכָּהּ תָּמִיד</b>. ומשום כך ייתכן שיש לדונו כקרן.
<b>בַּגִּיד שֶׁלָּהּ</b>. באיבר מינה, ובכך אין אמנם כוונה להזיק אך זהו מעשה פתאומי הנעשה בלהט היצר בדומה קצת לקרן.
<b>פָּטוּר</b>. משום שיש כאן ספק כמבואר בהמשך, על כן נוקטים בכלל שלפיו ‘המוציא מחברו עליו הראיה‘ (ראה דוגמאות לקמן בפרק ט), שאם רוצה הניזק להוציא את הכסף מיד המזיק, חובת הראיה לצדקתו מוטלת עליו.
<b>וְאִם תָּפַשׂ הַנִּזָּק</b>. שלקח את בהמתו של המזיק על דעת עצמו, קודם שבאו לבית הדין.
<b>גּוֹבֶה חֲצִי נֶזֶק מִמַּה שֶּׁתָּפַשׂ</b>. כדין קרן בבהמה תמה. ואף שמעיקר הדין המזיק פטור, אם כבר תפס הניזק אין מוציאים מידו. שכעת הוא מחזיק בממון, ועל המזיק הטוען לצדקתו להביא ראיה כדי להוציא ממנו.
<b>כְּמוֹ שֶׁבֵּאַרְנוּ</b>. לעיל ה“ח.
<h2>פרק ב</h2>
<h3> א</h3>
<b>אֶחָד אֲבוֹת נְזָקִין וְאֶחָד הַתּוֹלָדוֹת</b>. דין האבות ודין התולדות אחד הוא (לפירוט אבות הנזיקין ותולדותיהם ראה לעיל א,י, ולקמן יג,ב, יד,א, יד,טז).
<b>אִם הָיָה הָאָב מוּעָד וכו‘</b>. דינן הבסיסי של התולדות הוא כשל האבות. שבנזקי שן ורגל כשם שהשור מועד מתחילתו לאכול את הראוי לו ולשבר בדרך הילוכו, כך הוא מועד לכל התולדות שלהם. ובנזקי קרן, כשם שהשור תם מתחילתו ואיננו מועד לנגוח, כך הוא תם לעניין נגיפה ונשיכה ושאר תולדות הקרן.
<b>וְכָל אֲבוֹת נְזָקִין וְכָל תּוֹלְדוֹתֵיהֶן מוּעָדִין מִתְּחִלָּתָן הֵן</b>. ותמיד יחייבו בנזק שלם.
<b>שֶׁהֵן מִתְּחִלָּה תַּמִּין עַד שֶׁיּוּעֲדוּ</b>. שיורגלו בנזק זה וייהפכו למועדים.
<b>כְּמוֹ שֶׁבֵּאַרְנוּ</b>. לעיל א,ד-ה.
<h3> ב</h3>
<b>כָּל תּוֹלָדָה כְּאָב שֶׁלָּהּ</b>. דינם שווה לעניין סכום התשלום (חצי נזק או נזק שלם), מקור התשלום (מגוף השור או ממיטב נכסי המזיק) והרשויות שבהן חייבים בנזק (כמפורט לעיל א,ז-ט). וראה לקמן שדין התולדות כאבות גם בנזקי בור (יג,ב) ובנזקי האש (יד,טז).
<b>חוּץ מִצְּרוֹרוֹת הַמְנַתְּזוֹת מִתַּחַת רַגְלֵי הַבְּהֵמָה</b>. חלקי אדמה או דברים אחרים שניתזים כתוצאה מהילוכה של הבהמה ומזיקים. שאף שניתזים כתוצאה מהליכתה ונזק זה דומה לנזקי רגל, מכיוון שהנזק נעשה באופן עקיף בלבד משלם עליו חצי נזק (פה“מ בבא קמא ב,א).
<b>וּפָטוּר עֲלֵיהֶן בִּרְשׁוּת הָרַבִּים כָּרֶגֶל</b>. כמבואר לעיל א,ח.
<b>מְשַׁלֵּם מִן הַיָּפֶה שֶׁבִּנְכָסָיו</b>. כמבואר לעיל א,ב.
<b>אַף עַל פִּי כֵן אֵינוֹ מְשַׁלֵּם אֶלָּא חֲצִי נֶזֶק</b>. וזוהי התולדה היחידה שדינה שונה מהאב, כמבואר בהלכה הבאה.
<h3> ג</h3>
<b>חֲצִי נֶזֶק מִן הַיָּפֶה שֶׁבִּנְכָסָיו</b>. ולא מגוף השור כדין חצי נזק של שור תם (לעיל א,ב).
<b>וְדָבָר זֶה הֲלָכָה מִפִּי הַקַּבָּלָה הוּא</b>. מקובל במסורת. ותשלום זה אינו נחשב קנס כמו בקרן, אלא כך הוא התשלום שמגיע לניזק מדין מיוחד של רגל (לקמן ה“ז).
<h3> ד</h3>
<b>מְהַלֶּכֶת בִּרְשׁוּת הָרַבִּים</b>. ושם על נזקי רגל אמנם פטור.
<b>וְנִתְּזוּ צְרוֹרוֹת... מְשַׁלֵּם חֲצִי נֶזֶק</b>. מכיוון שהצרורות יצאו לרשות הניזק והזיקו שם, וברשות הניזק חייבים בתשלום.
<b>וְנָפַל עַל כְּלִי אַחֵר וְשִׁבְּרוֹ</b>. שנפלו שברי הכלי הראשון על כלי אחר ושברו גם אותו.
<b>עַל הָרִאשׁוֹן מְשַׁלֵּם נֶזֶק שָׁלֵם</b>. משום שנעשה ישירות על ידי דריסת הבהמה, ונדון כרגל.
<b>וְעַל הָאַחֲרוֹן חֲצִי נֶזֶק</b>. ששברי הכלי נחשבים לצרורות שחייבים עליהם חצי נזק.
<h3> ה</h3>
<b>וּבָעֲטָה וְהִתִּיזָה צְרוֹרוֹת</b>. שבמקרה זה הותזו הצרורות על ידי מעשה חריג של בעיטה ולא בדרך הליכתה הרגילה.
<b>וְהִזִּיקוּ בִּרְשׁוּת הָרַבִּים</b>. ששם פטור על נזקי רגל וחייב על נזקי קרן.
<b>פָּטוּר</b>. מצד הספק, כמבואר בהמשך.
<b>וְאִם תָּפַשׂ הַנִּזָּק רְבִיעַ נֶזֶק</b>. שתפס את גופו של השור, כדי לגבות ממנו רבע מהנזק (שהרי נזקי קרן נגבים מגופו של השור — סמ“ע סי‘ שצ ס“ק טו).
<b>אֵין מוֹצִיאִין מִיָּדוֹ</b>. משאירים את הכסף בידיו, אף שמעיקר הדין לא היה המזיק צריך לשלם (כדין התופס ממון במקרה ספק, לעיל א,יא).
<b>שֶׁהַדָּבָר סָפֵק הוּא שֶׁמָּא שִׁנּוּי הוּא וְאֵינוֹ תּוֹלֶדֶת רֶגֶל</b>. יש ספק אם דנים מקרה זה כתולדה של רגל, ואז פטור עליו ברשות הרבים כדין רגל. או שמא משום שנזק הצרורות נעשה בדרך משונה יש לדונו כתולדה של קרן, ואז יהיה חייב עליו ברשות הרבים כקרן, וסכום התשלום יהיה רבע מן הנזק (שעל נזקי קרן משלמים חצי נזק, ומכיוון שמדובר בצרורות משלמים מחצית מהתשלום הרגיל).
<h3> ו</h3>
<b>וְהִזִּיקוּ שָׁם</b>. ברשות הניזק, ששם חייבים גם בקרן וגם ברגל.
<b>חַיָּב לְשַׁלֵּם רְבִיעַ נֶזֶק שֶׁזֶּה שִׁנּוּי הוּא בְּהַתָּזַת הַצְּרוֹרוֹת וכו‘</b>. כאמור בהלכה הקודמת, יש ספק אם מקרה זה נחשב כתולדה של רגל או כתולדה של קרן. ומכיוון שהנזק נעשה ברשות הניזק שבה חייבים גם על נזקי רגל, יש כאן ספק אם חייב חצי נזק כדין צרורות ברגל, או שמא הוא מוגדר כתולדת קרן וחייב רבע נזק. ולכן מחמת הספק משלם רבע הנזק, אך אם תפס הניזק חצי מהנזק אין מוציאים מידו.
<b>וַאֲפִלּוּ הָיְתָה מְהַלֶּכֶת בְּמָקוֹם שֶׁאִי אֶפְשָׁר לָהּ שֶׁלֹּא תַּתִּיז</b>. כגון בקרקע מלאה בצרורות, שמוכרחה הבהמה להתיז אותם. ואף על פי שבכל מקרה הייתה מתיזה צרורות, מכיוון שעשתה זאת באופן של שינוי יש להסתפק אם הדבר נחשב כתולדה של רגל או קרן.
<h3> ז</h3>
<b>כָּל הַמְשַׁלֵּם נֶזֶק שָׁלֵם</b>. כגון בכל נזקי שן ורגל, או בנזקי קרן כאשר הבהמה נהייתה מועדת להם.
<b>הֲרֵי הַתַּשְׁלוּמִין מָמוֹן כְּמִי שֶׁלָּוָה מֵחֲבֵרוֹ מָמוֹן</b>. והרי יש לו חוב גמור, כך חייב לשלם המזיק לניזק.
<b>וְכָל הַמְשַׁלֵּם חֲצִי נֶזֶק</b>. על נזקי הקרן כשהבהמה תמה.
<b>הֲרֵי הַתַּשְׁלוּמִין קְנָס</b>. וחלים עליו הדינים המיוחדים של קנס (כגון המבואר בהלכה הבאה, וכן דינים נוספים - ראה למשל הלכות סנהדרין ה,ח-ט).
<b>חוּץ מֵחֲצִי נֶזֶק שֶׁל צְרוֹרוֹת</b>. שתשלום זה אינו מוגדר כקנס אלא כממון.
<b>כְּמוֹ שֶׁבֵּאַרְנוּ</b>. לעיל ה“ג.
<h3> ח</h3>
<b>הַמְשַׁלֵּם מַה שֶּׁהִזִּיק</b>. שווי הנזק שנגרם.
<b>וְכָל הַמְשַׁלֵּם יָתֵר אוֹ פָּחוֹת</b>. שגובה התשלום שונה מסכום הנזק (ובכלל זה תשלומים שסכומם קבוע כגון חמישים שקלים שמשלם האונס או המפתה — הלכות נערה בתולה א,א).
<b>כְּגוֹן תַּשְׁלוּמֵי כֶּפֶל</b>. שחייב גנב לשלם חזרה פי שניים ממה שגנב.
<b>אוֹ חֲצִי נֶזֶק</b>. של שור תם.
<b>הֲרֵי הַיָּתֵר עַל הַקֶּרֶן אוֹ הַפָּחוּת קְנָס</b>. למעט דין צרורות שהוא יוצא מן הכלל ונחשב ממון, כמבואר לעיל.
<b>עַל פִּי עֵדִים</b>. שיעידו שגנב, או ששורו נגח וכיוצא בזה.
<b>אֲבָל הַמּוֹדֶה בְּכָל קְנָס מִן הַקְּנָסוֹת פָּטוּר</b>. שאם הודה בבית דין לפני שהעידו כנגדו הרי הוא פטור (ראה גם הלכות גנבה א,ה, הלכות נערה בתולה ב,יב ועוד).
<h3> ט</h3>
<b>לַאֲוִיר כְּלִי זְכוּכִית</b>. לתוך חלל הכלי.
<b>וְתָקַע בּוֹ וְשִׁבְּרוֹ</b>. השמיע קול חזק ושבר את הכלי על ידי גלי הקול.
<b>תְּבָלִין</b>. תבלינים.
<b>מְשַׁלֵּם חֲצִי נֶזֶק</b>. על הכלי. ואם הזיק את האוכל עצמו, משלם עליו נזק שלם כדין נזקי השן (וכן מופיע בגרסאות אחדות ברמב“ם כאן).
<b>שֶׁכֵּן הוּא דַּרְכּוֹ</b>. של התרנגול להוציא קול גדול בשעה שאוכל, ומשום שהנזק קרה בעקיפין משלם חצי נזק של צרורות.
<b>הֲרֵי זֶה מְשֻׁנֶּה</b>. שאין דרך התרנגול לתקוע סתם בתוך כלי.
<b>וּמְשַׁלֵּם חֲצִי נֶזֶק כְּכָל הַקְּנָסוֹת</b>. שמעשה משונה זה דינו כקרן, ומשלם קנס של חצי נזק. ואף שלעיל ה“ו התבאר שעל שינוי בהתזת צרורות ברשות היחיד יש לשלם רבע נזק, שונה המקרה בהלכה זו שאינו נידון כלל כשינוי בצרורות אלא כקרן. והטעם הוא שצרורות הוא נזק עקיף שקורה אגב התנהלותה הרגילה של החיה, ואילו כאן כשמעשה התקיעה נעשה באופן ישיר, ולא אגב פעולת האכילה, אינו נחשב כצרורות. ומכיוון שיש כאן מעשה של שינוי הריהו נידון כקרן ומשלם חצי נזק (יד“פ, ובכך מיושבת השגת הראב“ד).
<h3> י</h3>
<b>סוּס שֶׁצָּנַף</b>. שצהל, השמיע קול.
<b>וַחֲמוֹר שֶׁנָּעַר</b>. השמיע קול נעירה.
<b>מְשַׁלֵּם חֲצִי נֶזֶק</b>. מדין צרורות, שדרך החיות להשמיע קולות אלו.
<b>הַתַּרְנְגוֹלִין מוּעָדִין לְהַלֵּךְ כְּדַרְכָּן וּלְשַׁבֵּר</b>. תוך כדי הליכתם כלים שנתקלים בהם, וחייבים עליהם נזק שלם כדין רגל.
<b>וְנִסְתַּבֵּךְ כְּלִי בְּאוֹתוֹ הַחוּט וְנִתְגַּלְגֵּל וְנִשְׁבַּר</b>. שתוך כדי הליכתם הסתבך כלי בחוט, נגרר ולבסוף נשבר.
<b>מְשַׁלֵּם חֲצִי נֶזֶק</b>. שנזק זה מוגדר כצרורות.
<b>בְּשֶׁקְּשָׁרוֹ אָדָם</b>. שקשרו בעל התרנגול.
<b>בַּעַל הַתַּרְנְגוֹלִין פָּטוּר</b>. שאין זו אשמתו ולא יכול היה להעלות על דעתו שיקרה הנזק.
<b>וְאִם הָיָה לַחוּט בְּעָלִים</b>. ונקשר מאליו.
<b>בַּעַל הַחוּט חַיָּב חֲצִי נֶזֶק שֶׁהֲרֵי הוּא כְּבוֹר הַמִּתְגַּלְגֵּל</b>. החוט שהונח ללא השגחה נחשב כבור שהרי הוא גורם לתקלה (ראה לקמן יג,ב), ובעל החוט שלא הצניע אותו אחראי על הנזק שנגרם על ידו. ומאחר שבמקרה זה נעשה הנזק על ידי שנקשר לתרנגול והזיק באופן עקיף הוא נכלל בדיני רגל ונחשב כצרורות שחייבים בהם חצי נזק (ערוה“ש שצ,טו).
<h3> יא</h3>
<b>וְחִדְּסוּ הַתַּרְנְגוֹלִין וכו‘</b>. חפרו ברגליהם בארץ (פה“מ בבא קמא ב,א), והוציאו את החוט מהמקום שבו היה מוצנע, ואז הסתבך ונקשר ברגליהם.
<h3> יב</h3>
<b>מְפָרְחִין</b>. מתעופפים.
<b>אִם בְּכַנְפֵיהֶם שִׁבְּרוּ</b>. שפגעו בכלים עם כנפיהם.
<b>מְשַׁלֵּם נֶזֶק שָׁלֵם</b>. כדין רגל, שהיזק זה מצוי הוא ואינו נעשה בכוונה.
<b>וְאִם בָּרוּחַ שֶׁבְּכַנְפֵיהֶם</b>. כגון שהרוח שיצרו במעופם הפילה את הכלים ומתוך כך נשברו.
<b>מְשַׁלֵּם חֲצִי נֶזֶק</b>. כדין צרורות, שאין זה מעשה ישיר, אלא תוצאה אגבית של תעופת התרנגולים (כדלעיל ה“ט).
<h3> יג</h3>
<b>מְחַדְּסִין</b>. חופרים ברגליהם.
<b>וְטִנְּפוּ</b>. ברגליהם.
<b>נִקְּרוּ</b>. עם מקורם בתוך הבצק או הפירות.
<b>הִזִּיקוּ בְּעָפָר אוֹ בִּצְרוֹרוֹת שֶׁהֶעֱלוּ בְּפִיהֶם וּבְרַגְלֵיהֶם</b>. שבשעה שחפרו השליכו מרגליהם וממקורם רגבי עפר שגרמו לנזק.
<b>מְשַׁלְּמִין חֲצִי נֶזֶק</b>. משום צרורות.
<h3> יד</h3>
<b>מְחַטְּטִין</b>. מתעסקים ומנקרים בחבל שקשור לו דלי.
<b>וְנִפְסַק הַחֶבֶל</b>. שמרוב ניקור נקטע החבל לגמרי.
<b>מְשַׁלְּמִין נֶזֶק שָׁלֵם</b>. כדין רגל.
<b>וְהוּא שֶׁנִּתְגַּלְגֵּל הַדְּלִי מֵחֲמָתָן וכו‘</b>. שלאחר שחיטטו התרנגולים בחבל הם גם דחפו את הדלי, והתגלגל עד שנשבר (יד“פ).
<b>וְאִם הָיָה עַל הַחֶבֶל אֹכֶל</b>. שהיה דבוק בו לכלוך אכיל, והתרנגולים לעסו את החבל תוך כדי אכילה.
<b>מְשַׁלֵּם גַּם עַל הַחֶבֶל</b>. משום נזקי שן, שההיזק בא מתוך הנאה שדרכה בכך (אבל במקרה הראשון משלם על החבל חצי נזק שזה דרך שינוי ודינו כקרן).
<h3> טו</h3>
<b>נֶזֶק שָׁלֵם</b>. כדין רגל.
<b>מוּעָדִין לְדָבָר זֶה</b>. לקפוץ ממקומות גבוהים לכיוון מטה.
<b>פְּשִׁיעָה</b>. שצריך הבעלים לשמרם היטב מלעלות למעלה, משום שיודע שייתכן שיקפצו ויגרמו נזק, ועל כן מוגדרת עלייתם כפשיעה.
<b>וְכָל שֶׁתְּחִלָּתוֹ בִּפְשִׁיעָה וְסוֹפוֹ בְּאֹנֶס חַיָּב</b>. אף על פי שבמקרה שהנזק נעשה באונס ובלא אשמת הבעלים הרי הבעלים פטורים, אם תחילת המעשה הייתה בפשיעה נידון כולו כפשיעה וחייב (לעיקרון זה ראה לקמן ג,יא ועוד).
<h3> טז</h3>
<b>מִמַּטָּה לְמַעְלָה</b>. קפצו לכיוון מעלה ובדרך זו גרמו לנזק.
<b>מְשַׁלְּמִין חֲצִי נֶזֶק</b>. במקרה שעשו זאת באופן משונה, כמבואר בהמשך.
<b>שֶׁנִּתְלָה הַגְּדִי וְנִסְרַךְ</b>. נדבק לכותל ונתפס בסדקים וכך טיפס למעלה, שאין זו דרך הגדיים.
<b>וְקָפַץ הַכֶּלֶב</b>. בניתור אחד, שכך עושים הגדיים ולא הכלבים.
<b>אֲבָל אִם נִסְרַךְ הַכֶּלֶב וְדִלֵּג הַגְּדִי... חַיָּבִין נֶזֶק שָׁלֵם</b>. שזו דרכם, וחייב על נזקם מדין רגל.
<b>וְכֵן תַּרְנְגוֹל שֶׁדִּלֵּג... מְשַׁלֵּם נֶזֶק שָׁלֵם</b>. שדרך התרנגולים לקפוץ בשני האופנים הללו.
<h3> יז</h3>
<b>הַחֲרָרָה</b>. פת דקה שנאפית על גחלים, ולקח אותה הכלב עם מעט גחלים דבוקים בה.
<b>לַגָּדִישׁ</b>. ערמת שיבולים.
<b>וְאָכַל אֶת הַחַלָּה</b>. החררה שנטל.
<b>וְהִדְלִיק אֶת הַגָּדִישׁ</b>. שגרמו הגחלים לשרפת כל הגדיש.
<b>וְעַל מְקוֹם הַחֲרָרָה</b>. המקום בגדיש שהניח עליו את החררה ונשרף.
<b>מְשַׁלֵּם נֶזֶק שָׁלֵם</b>. ששניהם נכללים בנזקי השן, שרצונו של הכלב לאכול גרם להפסד החררה ומקומה בגדיש (ובבבלי בבא קמא כג,א נאמר שמדובר שהחררה שייכת לבעל הגדיש ולכן חייב עליה כדין שן ברשות הניזק).
<b>וְעַל שְׁאָר הַגָּדִישׁ חֲצִי נֶזֶק</b>. כדין צרורות (פה“מ בבא קמא ב,ג), שאגב הנחת החררה ואכילתה התגברה האש מהגחלת והדליקה את כל הגדיש והרי זה כמו בהמה שהתיזה צרורות בהליכתה.
<b>וְאִם הָיָה מְגָרֵר אֶת הַחַלָּה עַל הַגָּדִישׁ</b>. שתוך כדי אכילתו גורר את החררה על גבי הגדיש.
<b>עַל הַחֲרָרָה נֶזֶק שָׁלֵם</b>. מדין שן.
<b>וְעַל מְקוֹם הַגַּחֶלֶת</b>. חלקי הגדיש שנשרפו כתוצאה ממגע ישיר עם הגחלת.
<b>חֲצִי נֶזֶק</b>. משום שגרירת החררה על פני הגדיש היא פעולה משונה וחייב עליה רק חצי נזק, כקרן.
<b>וְעַל שְׁאָר הַגָּדִישׁ פָּטוּר</b>. שבניגוד למקרה הקודם כאן הכלב גרר את החררה ולא הגביהה כלל, ונמצא שנשארה ברשות בעליה ולפיכך אין בעל הכלב חייב על הבערה שנוצרה בשאר הגדיש (ר“ח בבא קמא כב,א; להסברים נוספים ראה ב“י, מרכה“מ, יד“פ).
<h3> יח</h3>
<b>בְּשֶׁשָּׁמַר בַּעַל הַגַּחֶלֶת אֶת אִשּׁוֹ וכו‘</b>. בעל הגחלת חסם את הגישה אליה.
<b>וּבָא הַכֶּלֶב וְחָתַר</b>. חפר מתחת הדלת ונכנס לקחת את החררה. שבמקרה זה האחריות היא על בעל הכלב ולא על בעל האש.
<b>אֲבָל אִם לֹא שָׁמַר אִשּׁוֹ</b>. שהייתה הגישה אליה חשופה.
<b>בַּעַל הָאֵשׁ חַיָּב עַל שְׂרֵפַת הַגָּדִישׁ</b>. שנעשתה מכוח האש שבבעלותו שלא שמר עליה כראוי (וכגון שבעל האש אינו בעל החררה, אלא שנאפתה חררה של אחר על אשו — רשב“א בבא קמא כג,א בשם הראב“ד וראה שם הסבר נוסף).
<b>וּבַעַל הַכֶּלֶב חַיָּב וכו‘</b>. שאכילת החררה והנזק במקום שהונחה הם נזקי שן שעליהם אחראי בעל הכלב.
<h3> יט</h3>
<b>הַמְשַׁסֶּה כַּלְבּוֹ שֶׁל חֲבֵרוֹ בְּאַחֵר</b>. מעודד ומגרה את כלבו של חברו שינשוך אדם אחר.
<b>פָּטוּר מִדִּינֵי אָדָם</b>. אין בית הדין יכול לחייבו על הנזק, כיוון שהוא לא עשה את הנזק בכוחו, ואין הכלב שלו שיהא חייב באחריותו.
<b>וְחַיָּב בְּדִינֵי שָׁמַיִם</b>. שאף שאין בית דין יכולים לחייב מכל מקום מבחינה מוסרית הוא אחראי לנעשה וראוי שישלם.
<b>וּבַעַל הַכֶּלֶב חַיָּב חֲצִי נֶזֶק</b>. כדין בהמה תמה שהזיקה במעשה משונה.
<b>שֶׁכֵּיוָן שֶׁהוּא יוֹדֵעַ וכו‘</b>. מאחר שידע שניתן לשסות את כלבו באחרים, צריך היה לשמרו. וכיוון שלא שמרו הוא נקנס בחצי נזק.
<b>עֵרְרוּ</b>. עוררו, גירו.
<b>וְאִם שִׁסָּהוּ בְּעַצְמוֹ</b>. שהאדם ננשך מחמת שהרגיז בעצמו את כלבו של חברו.
<b>שֶׁכָּל הַמְשַׁנֶּה וכו‘</b>. שהכלב שינה ונשך מחמת שינויו של הניזק ששיסהו בעצמו, ומשום כך נפטר בעל הכלב.
<h3> כ</h3>
<b>שְׁתֵּי פָּרוֹת</b>. של שני אנשים שונים.
<b>אַחַת רְבוּצָה</b>. שרבצה באמצע רשות הרבים, שלא כמקובל.
<b>וּבָעֲטָה מְהַלֶּכֶת בָּרְבוּצָה</b>. תוך כדי הליכתה.
<b>חַיָּב חֲצִי נֶזֶק</b>. בעל הפרה המהלכת חייב מדין קרן, ואף שזו הרבוצה שינתה בכך שרבצה, אין פוטרים את בעל הפרה שבעטה על ידי הכלל ‘כל המשנה...‘ (שנזכר בהלכה הקודמת).
<b>שֶׁאַף עַל פִּי שֶׁדַּרְכָּהּ לְהַלֵּךְ עָלֶיהָ אֵין דַּרְכָּהּ לִבְעֹט בָּהּ</b>. שהפטור הנובע מדין ‘כל המשנה‘ הוא דווקא כאשר השינוי הראשון הוביל במידה מסוימת לנזק. ואכן, אם הלכה הבהמה ודרסה את הרבוצה ניתן לראות זאת כתוצאה מתבקשת של השינוי שעשתה הרבוצה. אבל כאשר בעטה המהלכת, הרי שהבעיטה לא קשורה לרביצתה של הראשונה, ולפיכך חייב לשלם חצי נזק.
<h2>פרק ג</h2>
<h3> א</h3>
<b>וּבִעֵר בִּשְׂדֵה אַחֵר</b>. בכתוב מדובר על בהמותיו של האדם שאכלו וביערו את היבול של אדם אחר. ומכאן למדים שהחיוב חל רק ברשות הניזק (והשווה לעיל א,ז).
<b>וְאִם נֶהֱנָת וכו‘</b>. אם אכלה את הפירות ברשות הרבים — אף שפטור מתשלום הנזק, מכל מקום חייב הוא לשלם לניזק את מה שחסך באכילה זו. שאם לא הייתה אוכלת היה צריך להוציא ממון כדי להאכילה, כמבואר בהמשך.
<h3> ב</h3>
<b>וְאָכְלָה שֻׁמְשְׁמִין וכו‘</b>. שדרכה לאכול מאכלים אלו.
<b>לוֹט</b>. לדעת הרמב“ם פירושו כנראה ערמונים או צנוברים (ראה פה“מ שביעית ז,ו בביאור המילה ‘לוטם‘). ויש מזהים אותו עם אחדים ממיני הצמח המכונה בימינו לוטם.
<b>מְשַׁלֵּם דִּינָר</b>. שזהו כל סכום הנזק.
<b>וְנֶהֱנָת</b>. שהייתה לה תועלת באכילה והיא לא הזיקה לה.
<b>רוֹאִין אוֹתָן כְּאִלּוּ וכו‘</b>. רואים כאילו אכלה מזון בסיסי וזול, ומשלם את השווי של מזון כזה כפי המידה שאכלה בהמתו. שיכול לומר לו שלא היה מעוניין בהוצאה יקרה על מזון לבהמתו.
<b>וּמְשַׁלֵּם דְּמֵי עָמִיר אוֹ דְּמֵי שְׂעוֹרִים</b>. שיכול המזיק לבחור במין שמחירו נמוך יותר מבין שני המינים שרגילים להאכיל בהמות — שעורים או עמיר (גבעולים של תלתן) — ומשלם את כמות האוכל שאכלה לפי מין זה (מ“מ).
<b>בְּזוֹל</b>. מחיר המין שמשלם (עמיר או שעורים — כגרסת הרי“ף בבא קמא ח,ב בדפי הרי“ף) נקבע לפי השער הזול שלו, והוא שני שלישים מהמחיר בשוק באותה העת (ראה הלכות זכייה ומתנה ו,כג).
<h3> ג</h3>
<b>אָכְלָה אֳכָלִין הָרָעִים לָהּ</b>. שבעליה בוודאי לא היה רוצה להאכיל אותה בזה.
<b>פָּטוּר</b>. שהזיקה ברשות הרבים ואף לא נהנתה מכך, ולפיכך פטור לגמרי.
<b>אָכְלָה אֳכָלִין שֶׁאֵין דַּרְכָּהּ לְאָכְלָן</b>. ואכילתם היא מעשה משונה ואין בו הנאה.
<b>בֵּין בִּרְשׁוּת הַנִּזָּק בֵּין בִּרְשׁוּת הָרַבִּים מְשַׁלֵּם חֲצִי נֶזֶק</b>. כדין קרן, שעל נזקי בהמה תמה חייבים חצי נזק בין ברשות הניזק ובין ברשות הרבים.
<b>שֶׁזֶּה שִׁנּוּי הוּא</b>. אכילת כסות וכלים, ולכן דינה כקרן.
<b>וְדֶרֶךְ בְּנֵי אָדָם לְהַנִּיחַ וכו‘</b>. זהו הסבר לטעם החיוב ברשות הרבים. שניתן היה לומר שמאחר שהראשון שינה והניח חפציו ברשות הרבים, ייפטר בעל הבהמה ששינתה ואכלה מדברים אלו (על פי העיקרון שנזכר לעיל ב,יט שכל המשנה ובא אחר ושינה בו פטור). אך מכיוון שדרך האנשים להניח כליהם וכסותם לזמן מה ברשות הרבים, אין זה נחשב שינוי.
<h3> ד</h3>
<b>וְתָלְשָׁה פֵּרוֹת מֵרְשׁוּת הָרַבִּים וַאֲכָלָתַן בִּרְשׁוּת הַנִּזָּק</b>. שפירותיו של הניזק היו מונחים ברשות הרבים והכניסה אותם לרשותו ואכלתם שם.
<b>הֲרֵי הַדָּבָר סָפֵק</b>. ספק אם הולכים אחר המקום שבו אכלה את הפירות, ואז יהיה חייב נזק שלם כדין שן ברשות הניזק; או שמא הולכים אחר המקום שבו היו פירות הניזק מונחים, ואז יהיה פטור מנזק שלם וחייב במה שנהנית.
<b>לְפִיכָךְ אֵינָהּ מְשַׁלֶּמֶת אֶלָּא מַה שֶּׁנֶּהֱנָת</b>. ומן השאר פטור מצד הספק, שהמוציא מחברו עליו הראיה.
<b>וְאִם תָּפַשׂ וכו‘</b>. כדין התופס ממון במקרה ספק (לעיל א,יא, ב,ה-ו).
<b>שֶׁהֲרֵי בִּרְשׁוּתוֹ אָכְלָה</b>. ושמא הולכים אחר מקום האכילה, כאמור לעיל.
<h3> ה</h3>
<b>מְשַׁלֵּם מַה שֶּׁנֶּהֱנָה</b>. אף על פי שהמאכלים היו מונחים ברשות היחיד, מכיוון שאכלם בפועל ברשות הרבים, משלם מה שנהנה ולא מה שהזיק. שאין דיני שן תקפים אלא ברשות הניזק.
<b>אֲכָלָן בַּשָּׂדֶה שֶׁל בַּעַל הֶחָצֵר</b>. הוציא את האוכל מן החצר אל שדהו של בעל החצר, אף אם נמצא בריחוק מקום.
<b>שֶׁהֲרֵי בִּרְשׁוּת הַנִּזָּק אָכַל</b>. שרשות הניזק כוללת לא רק את חצרו אלא את כל המקומות שבחזקתו.
<h3> ו</h3>
<b>עַל יְדֵי הַדֹּחַק</b>. שאין היא אוכלת אותם כרגיל אך בשעת רעב דרכה לאכול גם דברים אלו.
<b>כַּרְשִׁינִים</b>. מין קטנית המכונה בימינו בקיית הכרשינה.
<b>אִם אָכְלָה בִּרְשׁוּת הַנִּזָּק וכו‘</b>. חלים בזה כל דיני שן, שכל שדרכו להיאכל בשעת הדחק הרי הבהמה נהנית ממנו ונחשב כדבר שדרכו להיאכל.
<h3> ז</h3>
<b>וְטָרְפָה</b>. תקפה בשיניה על מנת לאכול.
<b>וְאָכְלָה בְּהֵמָה אוֹ בָּשָׂר</b>. בין שאכלה את הבהמה כולה ובין שאכלה מקצת בשר.
<b>שֶׁזֶּה הוּא דַּרְכָּהּ</b>. לטרוף בעלי חיים קטנים.
<b>הֲרֵי זֶה שִׁנּוּי</b>. שאין דרכם בכך, ומאחר שזה משונה דינו כקרן ומשלם חצי נזק.
<h3> ח</h3>
<b>לֶחֶם</b>. הוא מאכל שדרך הבהמות לאכול על ידי הדחק.
<b>וְנִכְנַס חֲמוֹר</b>. לחצר הניזק.
<b>וְשִׁבֵּר הַסַּל וְאָכַל הַלֶּחֶם</b>. שבר את הסל כדי להגיע ללחם ולאכלו.
<b>שֶׁזֶּה הוּא דַּרְכּוֹ</b>. שפעולת האכילה מצריכה את שבירת הסל וחייב על הכול מדין שן.
<b>וְנִסְתַּבֵּךְ בֶּחָבִית</b>. טיפס עליה כדי להגיע ללפת.
<b>דַּרְכּוֹ לְהִתָּלוֹת בַּכֵּלִים וְלַעֲלוֹת כְּדֵי לֶאֱכֹל</b>. ואף שלעיל (ב,טז) נאמר שאין דרכו של גדי בטיפוס, היינו טיפוס סתם, אך לשם אכילה דרכם של גדיים לטפס (יד“פ).
<b>וְאַחַר כָּךְ שִׁבֵּר אֶת הַסַּל וַאֲכָלוֹ</b>. שלעיסת הסל ושבירתו לא היו חלק מתהליך אכילת הלחם אלא היזק סתם.
<b>מְשַׁלֵּם עַל הַלֶּחֶם נֶזֶק שָׁלֵם</b>. כדין שן.
<b>וְעַל הַסַּל חֲצִי נֶזֶק</b>. כדין קרן.
<h3> ט</h3>
<b>בְּהֵמָה שֶׁאָכְלָה מִתּוֹךְ הָרְחָבָה</b>. שעמדה ברחבה של רשות הרבים ואכלה.
<b>מְשַׁלֵּם מַה שֶּׁנֶּהֱנָת</b>. כדין שן ברשות הרבים.
<b>וַאֲפִלּוּ חָזְרָה עַל צְדָדֵי הָרְחָבָה</b>. שהוציאה ראשה לצדדים ואכלה, שעדיין נחשב הדבר לשן ברשות הרבים.
<b>וְהָלְכָה וְעָמְדָה בְּצִדֵּי הָרְחָבָה</b>. כשכל גופה שם.
<b>מְשַׁלֵּם מַה שֶּׁהִזִּיקָה</b>. שמקום זה נחשב כרשות הניזק.
<h3> י</h3>
<b>וְאָכְלָה מֵעַל גַּבֵּי חֲבֶרְתָּהּ</b>. מאכל שהיה מונח על גבי בהמה אחרת.
<b>מְשַׁלֵּם מַה שֶּׁנֶּהֱנָת שֶׁכֵּן דֶּרֶךְ הַבְּהֵמוֹת לֶאֱכֹל זוֹ מֵעַל גַּבֵּי זוֹ</b>. והרי זה כבהמה העומדת ברחבה ואוכלת מצדי הרחבה.
<b>וְאִם קָפְצָה</b>. שלא היטתה את ראשה בלבד אלא עמדה וטיפסה על חברתה כדי להגיע לאוכל.
<b>שֶׁגַּבֵּי חֲבֶרְתָּהּ כַּחֲצַר הַנִּזָּק הוּא חָשׁוּב</b>. מקום זה דינו דומה לחצר הניזק, וכשקופצת הרי היא נכנסת ממש עם גופה לחצר הניזק, וחייב נזק שלם כדין בהמה שעזבה את הרחבה והלכה לצדי הרחבה לאכול שם (כס“מ).
<h3> יא</h3>
<b>וְנֶחְבְּטָה עַל גַּבֵּי פֵּרוֹת וִירָקוֹת</b>. נפלה עליהם ובכך הזיקה להם.
<b>אוֹ שֶׁאָכְלָה</b>. לאחר שנפלה שם.
<b>מְשַׁלֵּם מַה שֶּׁנֶּהֱנָת</b>. ולא מה שהזיקה, שכן כניסתה לגינה אירעה באונס ואין בעליה אשם בכך.
<b>אֲפִלּוּ הָלְכָה מֵעֲרוּגָה לַעֲרוּגָה וכו‘</b>. כל עוד נשארה באותה הגינה הרי הוא פטור על אכילתה, שהרי נכנסה באונס.
<b>וּמַה הֲנָיָה יֵשׁ לָהּ בַּחֲבִיטָה</b>. שעליה צריך לשלם.
<b>שֶׁהֲרֵי מָצְאָה מָקוֹם רַךְ</b>. על גבי הפירות והירקות.
<b>מְשַׁלֵּם מַה שֶּׁהִזִּיקָה</b>. שבעליה אחראי על כניסתה לשם וזהו נזק שן ברשות הניזק.
<b>וַאֲפִלּוּ טִנְּפָה פֵּרוֹת בְּמֵי לֵדָה</b>. אם ילדה שם ולד והזיקו מי הלידה את הפירות, והרי היא אנוסה על מעשה היזק שכזה.
<b>מִפְּנֵי שֶׁתְּחִלָּתוֹ בִּפְשִׁיעָה</b>. כניסת הבהמה לגינה. וכל שתחילתו בפשיעה וסופו באונס, חייב (לעיל ב,טו). ולעצם החיוב על מעשים שאינם אכילה כגון טינוף, כבר התבאר שבכלל נזקי שן כלולים מעשים רבים שיש לה בהם הנאה (לעיל א,י).
<b>וְכֵן אִם דְּחָפַתָּה חֲבֶרְתָּהּ וְנָפְלָה</b>. שבשעה שהעביר את בהמותיו ממקום למקום הן נדחקו יחד ואחת נדחפה ונפלה לגינה.
<b>מְשַׁלֵּם מַה שֶּׁהִזִּיקָה</b>. משום שפשע בדרך העברת הבהמות הרי הוא חייב אף שהנפילה עצמה הייתה באונס (יד“פ, וראה הלכות שכירות ג,ט).
<h3> יב</h3>
<b>הֻחְלְקָה וְנָפְלָה</b>. לגינה.
<b>וְיָצָאת וְחָזְרָה לַגִּנָּה</b>. והזיקה שם שוב.
<b>אַף עַל פִּי שֶׁחָזְרָה שֶׁלֹּא לְדַעַת הַבְּעָלִים</b>. שלא ראה שהיא נכנסת שוב לגינה זו.
<b>שֶׁהַדָּבָר יָדוּעַ וכו‘</b>. שידוע שאם תסתובב בחופשיות תלך שוב לאותה הגינה משום שהיא מכירה את הדרך אליה ורוצה לאכול שם, ולכן ירידתה לשם נחשבת לפשיעה אף על פי שהגיעה לשם בהתחלה באונס.
<h3> יג</h3>
<b>הַקַּדָּר שֶׁהִכְנִיס קְדֵרוֹתָיו לַחֲצַר בַּעַל הַבַּיִת וכו‘</b>. ראה לקמן ז,ד-ז מקרים דומים.
<b>וּשְׁבָרָתַן בְּהֶמְתּוֹ שֶׁל בַּעַל הַבַּיִת פָּטוּר</b>. שאין אדם מתחייב על נזקי בהמתו בתוך רשותו (לעיל א,ז).
<b>וְאִם הֻזְּקָה בָּהֶן</b>. בהמת בעל הבית.
<b>וְאִם הִכְנִיס בִּרְשׁוּת פָּטוּר</b>. שהרי בעל הבית ידע שהלה הכניס את קדרותיו והיה צריך להיזהר. אמנם, אם הוזקו הקדרות אין בעל הבית מתחייב על כך.
<b>וְאִם קִבֵּל עָלָיו בַּעַל הַבַּיִת לִשְׁמֹר</b>. שאמר במפורש שישמור על מה שמכניס הקדר.
<b>בַּעַל הַבַּיִת חַיָּב</b>. לא רק שהקדר פטור על נזקי בהמת בעל הבית, אלא שבעל הבית גם מתחייב על הנזק לכלי הקדר.
<h3> יד</h3>
<b>וְכֵן אִם הִכְנִיס פֵּרוֹתָיו וכו‘</b>. דיני המכניס פירות הנזכרים בפסקה זו דומים לדיני המכניס קדרות, כמבואר בהלכה הקודמת.
<b>הִכְנִיסָן בִּרְשׁוּת וְהִנִּיחוּ בַּעֲלֵי הֶחָצֵר אֶת זֶה שֶׁהִרְשׁוּהוּ בֶּחָצֵר לְשָׁמְרָהּ</b>. שהרשה בעל החצר לאדם אחד להיכנס שם עם פירותיו, והשאירו בחצר לבדו על דעת שישמור את הנמצא שם.
<b>שֶׁכֵּיוָן שֶׁרָאָה הַבְּהֵמָה אוֹכֶלֶת דְּבָרִים הַמַּזִּיקִין וכו‘</b>. שהיה עליו למנוע מהבהמה לאכול דברים שמזיקים לה. וכיוון שהשאירו שם בעל הבית עברה אליו אחריות השמירה וחייב אף שהכניסם ברשות.
<b>וְהִנִּיחוּ אוֹתָהּ וְנִתְעַלְּמוּ כְּדֵי שֶׁלֹּא יַבִּיטוּ בָּהּ</b>. הלכו משם ועזבוה לבדה מפני הצניעות, שמגלה זרועותיה במהלך העבודה.
<h3> טו</h3>
<b>הַמַּגְדִּישׁ בְּתוֹךְ שְׂדֵה חֲבֵרוֹ</b>. שדה המיוחד לכך שיניחו בו המורשים את גדישיהם, ועשה בו גדיש שלא ברשות.
<b>פָּטוּר</b>. בעל השדה, שלא הורשה הניזק להכניס שם את גדישו.
<b>הֻחְלְקָה בָּהֶן וְהֻזְּקָה בַּעַל הַפֵּרוֹת חַיָּב</b>. אם הוזקה הבהמה בדרך שאיננה אכילה בעל הגדיש חייב על כך.
<b>אֲכָלָתַן וְהֻזְּקָה בַּאֲכִילָתָן פָּטוּר</b>. כמבואר לעיל הי“ד, שלא הייתה בהמתו של בעל השדה צריכה לאכול מהגדיש.
<b>בַּעַל הַשָּׂדֶה חַיָּב</b>. על היזק הגדיש.
<b>אַף עַל פִּי שֶׁלֹּא קִבֵּל עָלָיו לִשְׁמֹר</b>. בניגוד למבואר לעיל הי“ג שאין בעל הבית חייב בנזק עד שיקבל עליו לשמור, כאן הדין אחר.
<b>שֶׁהַשּׁוֹמֵר בַּגֳּרָנוֹת וכו‘</b>. השומר הוא בעל השדה עצמו (מאירי בבא קמא נט,ב, סמ“ע חו“מ שצג ס“ק ז) וכשנתן רשות להכניס גדיש למקום זה, הרי זה ברור שהוא מתחייב בשמירתו, גם אם לא אמר זאת בפירוש, שכן זהו תפקידו שם.
<h2>פרק ד</h2>
<h3> א</h3>
<b>בְּדֶלֶת שֶׁיְּכוֹלָה לַעֲמֹד בְּרוּחַ מְצוּיָה</b>. יציבה מספיק בשעת רוח מצויה אך לא ברוח קיצונית.
<b>וְיָצָאת</b>. אחת מבהמותיו בדרך כלשהי.
<b>פָּטוּר</b>. ששמירה זו מספיקה לרוב למנוע מהצאן לצאת, ומאחר ששמר עליה כראוי פטור (ראה לקמן ז,א).
<b>אוֹ שֶׁהָיוּ כָּתְלֵי הַדִּיר רְעוּעִין</b>. אף אם הדלת חזקה.
<b>הֲרֵי לֹא נָעַל בִּפְנֵיהֶם כָּרָאוּי</b>. וסביר היה שייצאו.
<b>וַאֲפִלּוּ חָתְרָה וְיָצָאת</b>. חפרה תחת הדלת או הגדר הרעועה.
<b>אוֹ פְּרָצוּהָ לִסְטִים</b>. שודדים. ואף על פי שמקרים אלו נדירים ולא היה יכול לצפותם ולכן מוגדרים כאונס, חייב בעל הצאן לשלם שהרי פשע בשמירתם, ואדם חייב על דבר שתחילתו בפשיעה וסופו באונס (לעיל ב,טו).
<b>מְחִצָּה בְּרִיאָה</b>. חזקה, העומדת ברוח מצויה.
<b>וְנִפְרְצָה בַּלַּיְלָה... פָּטוּר</b>. שאין זו אשמתו שנפרצה המחיצה באופנים חריגים כאלו.
<b>הַלִּסְטִים חַיָּבִין</b>. שמשעה שהוציאוה לגנבה היא נכנסה לרשותם וחייבים בשמירתה ובנזקיה במקום הבעלים. אבל אם רק פרצו לה את הקיר ולא גנבוה בפועל פטורים, מכיוון שלא נכנסה לרשותם (שו“ת הרמב“ם תלב).
<h3> ב</h3>
<b>אִם הָיָה גָּדֵר חָזָק וּבָרִיא</b>. ולא הייתה יכולה לצאת בלא פרצה זו.
<b>חַיָּב</b>. ושונה דין זה מדין הלסטים שבהלכה הקודמת שפטורים אם פרצו, שכן כאן מדובר שפרץ את הגדר בכוונה כדי שהבהמה תצא ותזיק (שו“ת הרמב“ם תלב).
<b>וְאִם הָיָה כֹּתֶל רָעוּעַ</b>. ועשוי ליפול בקלות.
<b>פָּטוּר מִדִּינֵי אָדָם וְחַיָּב בְּדִינֵי שָׁמַיִם</b>. שמאחר שהכותל היה רעוע חייבים הבעלים לשלם שהרי תחילתו בפשיעה. והפורץ חייב מדיני שמים שהרי גרם לבעלים לשלם (ראה שם).
<b>וְכֵן הַנּוֹתֵן סַם הַמָּוֶת לִפְנֵי בֶּהֱמַת חֲבֵרוֹ</b>. ואכלתו וניזוקה מכך.
<b>פָּטוּר מִדִּינֵי אָדָם וכו‘</b>. שלא הייתה הבהמה צריכה לאכול (בבלי בבא קמא מז,ב), והוא לא עשה שום מעשה היזק בידיים, אלא שנהג שלא כהוגן.
<h3> ג</h3>
<b>הַמַּעֲמִיד... קָמָתוֹ שֶׁל חֲבֵרוֹ</b>. לקח בידיו את בהמת חברו אל קמתו (תבואה מחוברת לקרקע) של אדם אחר, ואכלה הבהמה מן התבואה.
<b>הַמַּעֲמִיד חַיָּב</b>. ואף שאין זו בהמתו, משעה שלקחה להזיק הוא נכנס תחת הבעלים להיות אחראי עליה ולהתחייב בנזקיה.
<b>הִכִּישָׁהּ</b>. היכה אותה במקל כדי שתלך לקמה.
<b>זֶה שֶׁהִכִּישָׁהּ חַיָּב</b>. שגם הכאה נחשבת כהולכה ממשית, והוא האחראי לכך שאכלה את התבואה.
<h3> ד</h3>
<b>לְשׁוֹמֵר חִנָּם... אוֹ לְשׁוֹאֵל</b>. ראה הגדרתם ההלכתית בהלכות שכירות א,א-ב.
<b>לְנוֹשֵׂא שָׂכָר</b>. שומר תמורת שכר.
<b>נִכְנְסוּ תַּחַת הַבְּעָלִים</b>. להתחייב בנזקיה.
<b>בִּזְמַן שֶׁלֹּא שְׁמָרוּהָ כְּלָל</b>. ומשום שפשעו חייבים בתשלום.
<b>אֲבָל אִם שְׁמָרוּהָ שְׁמִירָה מְעֻלָּה כָּרָאוּי</b>. שמירה ברמה גבוהה יותר משמירה כראוי שנזכרה לעיל ה“א.
<b>הַשּׁוֹמְרִים פְּטוּרִים</b>. שיציאתה היא בגדר אונס והם פטורים כשם שהבעלים פטור במקרה זה.
<b>שְׁמָרוּהָ שְׁמִירָה פְּחוּתָה</b>. שהיא שמירה כראוי כמבואר שם (ראה בבלי בבא קמא מה,א).
<b>אִם שׁוֹמֵר חִנָּם... פָּטוּר</b>. שזו שמירה מספיקה במסגרת שמירתו, שהרי לא מקבל שכר.
<b>וְהַבְּעָלִין חַיָּבִין</b>. נראה שמדובר בשור תם הזקוק לשמירה יתירה כדי לפטור את בעליו ואין די לו בשמירה כראוי (לקמן ז,א), והבעלים נושאים בתשלום, שלא מסרו לשומר את כל האחריות שהרי רמת שמירתו מצומצמת (סמ“ע סי' שצו ס“ק יח).
<b>וַאֲפִלּוּ הֵמִיתָה אֶת הָאָדָם</b>. ודינה להיסקל (לקמן י,א), ואם היא מועדת להריגה משלם בעליה גם כופר (שם ה“ב).
<b>וְאִם שׁוֹמֵר שָׂכָר אוֹ שׂוֹכֵר אוֹ שׁוֹאֵל הוּא חַיָּבִין</b>. שלאלו יש אחריות גדולה יותר, ולכן אם לא שמרו את הבהמה בשמירה מעולה הם מתחייבים על הנזקים (וראה אבן האזל שפירש את כל ההלכה באופן אחר).
<h3> ה</h3>
<b>אֲפִלּוּ חָתְרָה וְיָצָאת וְהִזִּיקָה חַיָּב</b>. אף על פי שבדרך כלל פטור כשחתרה במקום מגודר כראוי (לעיל ה“א).
<b>שֶׁכֵּיוָן שֶׁהִנִּיחָהּ בַּחַמָּה וכו‘</b>. שידוע שמתוך צער החמה תעשה הבהמה הכול כדי לברוח ולפיכך הנחה זו היא פשיעה, וחייב המניח אף אם הייתה שמורה היטב.
<h3> ו</h3>
<b>מָסַר בְּהֶמְתּוֹ לְחֵרֵשׁ שׁוֹטֶה וְקָטָן</b>. כדי שישמרו עליה. ואלו נחשבים כמי שאין בהם דעת לשמור.
<b>הַבְּעָלִים חַיָּבִין</b>. שלא היו צריכים לסמוך על אנשים אלו.
<b>שֶׁדַּרְכּוֹ שֶׁל שׁוֹר וְכַיּוֹצֵא בּוֹ לְהַתִּיר הַקֶּשֶׁר</b>. למתוח ולשחק עם החבל, ועם הזמן יכול הקשר להיפרם.
<b>אֲפִלּוּ שְׁמָרוּהָ שְׁמִירָה מְעֻלָּה</b>. בקשירה ובנעילה.
<b>הַבְּעָלִים חַיָּבִין</b>. שכאמור, שומרים אלו אין בהם  דעת ואין בשמירתם תועלת. והיו הבעלים צריכים לדעת שהחבל עתיד להיפרם, ומחובתם לדאוג לפיקוח תמידי על השור ולמעקב על כך שאינו משתחרר. לפיכך נחשבים הם פושעים במסירת הבהמה וחייבים בכל נזק (ראה חזון איש חו“מ ב“ק יב,ה,  יד“פ).
<h3> ז</h3>
<b>וּפָשַׁע בּוֹ אֶחָד מֵהֶן</b>. שאחד מהם לא שמר כראוי.
<b>זֶה שֶׁפָּשַׁע בִּשְׁמִירָתוֹ חַיָּב</b>. שפשיעתו היא שגרמה לכך שהבהמה הזיקה.
<b>אֵלּוּ הַנִּשְׁאָרִין חַיָּבִין</b>. שכיוון שהאחד פשע בשמירתו, היה כל אחד מהנשארים אחראי לשמרו.
<h3> ח</h3>
<b>שְׁאָלוֹ</b>. אדם שאל שור מחברו.
<b>בְּחֶזְקַת תָּם וְנִמְצָא מוּעָד</b>. שהיה השור מועד והשואל לא ידע על כך, ונגח השור והזיק.
<b>אִם יָדַע הַשּׁוֹאֵל שֶׁהוּא נַגְחָן</b>. ידע שדרכו לנגוח אבל לא ידע שהועד בבית דין ושכעת הוא בגדר שור מועד (תורת חיים בבא קמא מ,א).
<b>שֶׁכָּל מָקוֹם שֶׁהוּא הוֹלֵךְ הֲרֵי שֵׁם בְּעָלָיו עָלָיו</b>. שאף שעבר לידי השואל עדיין הוא בחזקת בעליו ונשאר בגדר מועד (כמבואר לקמן ו,ו). ומאחר שלא קיבל השואל שמירה אלא על נזקים של תם, חייב הבעלים באחריות שאר הנזק.
<b>שֶׁאֲפִלּוּ הָיָה תָּם כְּשֶׁעָלָה בְּדַעְתּוֹ</b>. אף לטענתו, שסבר שהוא תם.
<b>חֲצִי נֶזֶק הָיָה מְשַׁלֵּם שֶׁהֲרֵי יָדַע שֶׁהוּא נַגְחָן</b>. וקיבל עליו אחריות לשמרו מנגיחות אלו.
<b>וְאִם לֹא יָדַע... אֵין הַשּׁוֹאֵל חַיָּב כְּלוּם</b>. שיכול לומר לבעלים ששאל שור סתם ולא העלה בדעתו שהוא עשוי לנגוח, ולפיכך לא קיבל אחריות לשמרו מנגיחות ולהתחייב בנזק שיעשה (בבלי בבא קמא מ,א).
<h3> ט</h3>
<b>וְהוּעַד בְּבֵית הַשּׁוֹאֵל</b>. שנגח שם שלוש פעמים והעידו בו בפני בית דין (לדיני העדאת השור ראה לקמן פרק ו).
<b>הוֹאִיל וְנִשְׁתַּנָּת רְשׁוּתוֹ בָּטְלָה הַהֶעָדָה</b>. מכיוון שההעדאה נעשתה בבית השואל, היא אינה תקפה כשחוזר לבעלים, שהמעבר לרשות אחרת מבטל את ההעדאה (לקמן ו,ו).
<b>וְהַבְּעָלִים מְשַׁלְּמִין חֲצִי נֶזֶק</b>. כדין שור תם.
<b>שֶׁהֲרֵי הֶחֱזִירוֹ</b>. ואין לו כל חלק בנזק שהסב השור.
<h3> י</h3>
<b>שֶׁקִּבֵּל עָלָיו שְׁמִירַת גּוּף הַבְּהֵמָה בִּלְבַד אֲבָל לֹא שְׁמִירַת נְזָקֶיהָ</b>. שיכול השומר להתנות עם הבעלים על הגבלת אחריות שמירתו (ראה הלכות שכירות ב,ט), וקיבל עליו לשמור שלא תוזק אך לא קיבל לשמרה שלא תגרום נזק לאחרים.
<b>וְהַבְּעָלִים חַיָּבִין</b>. שכל עוד לא עברה האחריות לשומר, אחראי הבעלים על הנזק (כדלעיל ה“ד).
<b>קִבֵּל שְׁמִירַת נְזָקֶיהָ</b>. אך לא קיבל לשמור שלא תוזק.
<b>וְהַבְּעָלִין עוֹשִׂין דִּין עִם הַמַּזִּיק</b>. שאף שהשומר פטור על הנזק, יכול הבעלים לתבוע את המזיק עצמו.
<h3> יא</h3>
<b>מְסָרָהּ שׁוֹמֵר לְשׁוֹמֵר אַחֵר</b>. כדי שישמור במקומו, והלכה הבהמה והזיקה.
<b>הַשּׁוֹמֵר הָרִאשׁוֹן חַיָּב</b>. שהוא התחייב לבעלים להיות תחתיו בשמירת הבהמה שלא תזיק (לעיל ה“ד).
<b>שֶׁהַשּׁוֹמֵר שֶׁמָּסַר לְשׁוֹמֵר חַיָּב</b>. ראה גם הלכות שכירות א,ד.
<b>וַהֲרֵי הַנִּזָּק אוֹמֵר לוֹ וכו‘</b>. הניזק תובע את ממונו מהשומר הראשון, שהוא בעל האחריות. אמנם, יכול השומר לתבוע את השומר השני, שזה פשע כלפיו.
<b>לְבֶן בֵּיתוֹ אוֹ לִמְסַעֲדוֹ</b>. אדם שמתגורר אתו או לעוזרו, ודרכו של אדם למסור דברים שלו אצל אלה.
<b>נִכְנְסוּ תַּחַת הַשּׁוֹמֵר</b>. להתחייב באחריות הנזקים.
<h3> יב</h3>
<b>שֶׁהוּא מְשַׁלֵּם חֲצִי נֶזֶק מִגּוּפוֹ</b>. כאמור לעיל א,ב.
<b>הֲרֵי הַנִּזָּק מִשְׁתַּלֵּם מִן הַבְּהֵמָה שֶׁהִזִּיקָה</b>. הניזק גובה את התשלום מהבהמה עצמה כדין הרגיל של שור תם.
<b>וְיִשָּׁאֵר דְּמֵי מַה שֶּׁגָּבָה הַנִּזָּק חוֹב עַל הַשּׁוֹמֵר לְבַעַל הַבְּהֵמָה</b>. השומר חייב לבעלים את אותו סכום שלקח הניזק.
<h3> יג</h3>
<b>פֵּרוֹת מְחֻבָּרִין</b>. לקרקע, ועדיין צריכים לינוק ממנה כדי לגדול.
<b>מְשַׁעֲרִין מַה שֶּׁהִזִּיקָה בְּשִׁשִּׁים</b>. על מנת לקבוע את תשלום הנזק, וכפי שיבואר.
<b>שָׁמִין שִׁשִּׁים בֵּית סְאָה בְּאוֹתָהּ הַשָּׂדֶה כַּמָּה הָיָה שָׁוֶה</b>. אומדים אילו הייתה קרקע זו בגודל שישים בתי סאה מה היה ערכה עם תבואה זו שבתוכה (אבן האזל).
<b>וְכַמָּה הוּא שָׁוֶה עַתָּה אַחַר שֶׁנִּפְסְדָה בּוֹ הַסְּאָה</b>. כמה שווה אותו השטח כאשר יש בו פחות סאה אחת של תבואה.
<b>וּמְשַׁלֵּם הַשְּׁאָר</b>. ההפרש. שמן הכתוב “ובער בשדה אחר“ (שמות כב,ד), למדו חכמים במסורת ששמים את הנזק שנעשה בשדה אגב שדה אחר (בבלי בבא קמא נח,ב). ודרך זו היא כדי לאמוד כהוגן את הנזק. שאם הייתה הסאה נאמדת בפני עצמה היה ערכה גבוה הרבה יותר, ובפועל אין בעל שדה גדול מפסיד באכילה זו כל כך, וכן אם היו אומדים ביחס גדול מאוד היה ההפרש זניח מדי ולפיכך קבעו לשער בשישים שביחס זה משערים דברים רבים בהלכה (פה“מ בבא קמא ו,ב).
<b>קַב</b>. שישית סאה.
<b>רֹבַע</b>. רבע סאה.
<b>שָׁמִין אוֹתוֹ בְּשִׁשִּׁים</b>. שבכל שיעור שאכלה אומדים בדרך זו.
<h3> יד</h3>
<b>פֵּרוֹת גְּמוּרִין שֶׁאֵין צְרִיכִין לַקַּרְקַע</b>. שסיימו להבשיל אלא שעודם מחוברים.
<b>מְשַׁלֵּם דְּמֵי פֵּרוֹת גְּמוּרִין בְּשָׁוְיֵהֶן</b>. כפי ששווים בפני עצמם, ולא בשישים, שדינם כפירות תלושים.
<b>הֲרֵי שֶׁאָכְלָה פֵּרוֹת דֶּקֶל אֶחָד</b>. שלא בשלו כל צרכם.
<b>וְכֵן הַקּוֹצֵץ פֵּרוֹת דֶּקֶל חֲבֵרוֹ וַאֲכָלָן</b>. ואף שמדובר באדם שגוזל ומזיק ולא בבהמה, דינו שווה לעניין זה.
<b>מְשַׁעֲרִין אוֹתוֹ בְּשִׁשִּׁים עַל גַּב הַקַּרְקַע</b>. שאומדים כמה ערך הקרקע עם פירות בכמות של פי ששים ממה שאכלו, וכמה שווה בלי הכמות שאכלו. וכפי שעושים בפירות הצריכים לקרקע כמבואר לעיל הי“ג.
<b>מְשַׁעֲרִין הַדֶּקֶל בִּפְנֵי עַצְמוֹ</b>. משום שפירותיו יפים ויקרים אין דרך למכרו כחלק מקרקע גדולה אלא בפני עצמו. ולפיכך אומדים את ערך הפירות על פי אותו הדקל בלבד ולא בשישים (רש“י בבא קמא נט,א)
<b>כַּמָּה הָיָה שָׁוֶה וְכַמָּה הוּא שָׁוֶה עַתָּה</b>. אחר שאכלו מפירותיו.
<h2>פרק ה</h2>
<h3> א</h3>
<b>רוֹעָה נַפְשָׁהּ</b>. לבדה, שאינה תחת השגחת הרועה.
<b>וְנִכְנְסָה בְּשָׂדוֹת וּכְרָמִים</b>. של אחרים.
<b>מַתְרִין בְּבַעְלָהּ שְׁלֹשָׁה פְּעָמִים</b>. שישמור על בהמתו מללכת ברשות אחרים.
<b>אִם לֹא שָׁמַר... יֵשׁ רְשׁוּת לְבַעַל הַשָּׂדֶה לִשְׁחֹט אוֹתָהּ</b>. כדי שלא תזיק לו.
<h3> ב</h3>
<b>אָסְרוּ חֲכָמִים לְגַדֵּל בְּהֵמָה דַּקָּה וְחַיָּה דַּקָּה</b>. אבל בהמה גסה התירו לגדל (הלכות עדות י,ד).
<b>בִּמְקוֹם הַשָּׂדוֹת וְהַכְּרָמִים</b>. לפי שהן פושטות לשדות ומזיקות שם.
<b>אֶלָּא בַּיְּעָרִים וּבַמִּדְבָּרוֹת שֶׁבְּאֶרֶץ יִשְׂרָאֵל</b>. שאינם מקומות של יישוב ולא מצוי שיוזקו שם אנשים.
<b>וּמְגַדְּלִין בְּסוּרְיָא בְּכָל מָקוֹם</b>. סוריא היא חבל ארץ גדול שכבש דוד המלך בצפון מזרח לארץ ישראל, ודינה כארץ ישראל לדברים מסוימים אך לא לעניין זה (ראה הלכות תרומות א,ג-ד; וראה לקמן הדין בבבל).
<h3> ג</h3>
<b>עֲשָׂרָה תְּנָאִין</b>. שינהגו ישראל זה עם זה לפנים משורת הדין ולא יקפידו על זכויותיהם.
<b>שֶׁמַּרְעִין בְּהֵמָה דַּקָּה בַּיְּעָרִים</b>. שיכול אדם לרעות בהמה דקה ביער פרטי של אחרים.
<b>שֶׁאִילָנֵיהֶן גַּסִּין</b>. יערות עם עצים גדולים, שאין הבהמה מזיקה להם הרבה.
<b>אֲבָל אֵין מַרְעִין שָׁם בְּהֵמָה גַּסָּה</b>. שהנזק שלה גדול יותר.
<b>אֶלָּא מִדַּעַת בְּעָלָיו</b>. שייתן בעל היער את רשותו.
<b>שֶׁיִּהְיֶה כָּל אָדָם מֻתָּר לְלַקֵּט עֵצִים מִשְּׂדֵה חֲבֵרוֹ</b>. ואין הדבר נחשב לגזל.
<b>וְהוּא שֶׁיִּהְיוּ עֵצִים פְּחוּתִין וּקְרוֹבִין לִהְיוֹת קוֹצִים</b>. שאין בהם תועלת של ממש לבעל השדה.
<b>כְּגוֹן הִיזְמֵי וְהִיגֵי</b>. מיני קוצים.
<b>וְהוּא שֶׁיִּהְיוּ מְחֻבָּרִין וְלַחִין</b>. שנוח לבעלים שייעקרו מחמת שיונקים מן הקרקע, אבל בתלושים מקפיד הבעלים ומעוניין בהם (רמ“ה בשטמ“ק בבא קמא פא,א).
<b>וּבִלְבַד שֶׁלֹּא יְשָׁרֵשׁ</b>. שלא יעקור, שייתכן שהבעלים מעוניין שימשיכו לגדול שם לצורך כלשהו (שם בשם גאונים).
<b>אֲבָל שְׁאָר עֵצִים אָסוּר</b>. שהם חשובים לבעלים והרי זה גזל (וראה הלכות מלכים ו,יג הדין במחנה צבאי).
<b>חוּץ מִשְּׂדֵה תִּלְתָּן שֶׁזְּרָעָהּ לִבְהֵמָה</b>. תלתן הוא גרגרנית יוונית (חילבה), צמח המשמש לאכילת אדם ולאכילת בהמה. ומאחר שרוצה את התלתן להאכילו לבהמה, הוא מעוניין להאכילה גם בעשבים (בבלי בבא קמא פא,א).
<b>שֶׁיְּהֵא אָדָם קוֹטֵם נְטִיעָה</b>. חותך ענף מן האילן על מנת לנטעו אצלו באדמה.
<b>חוּץ מִגְּרוֹפִיּוֹת שֶׁל זַיִת</b>. ענפי הזיתים הצומחים בצד האילן. ומכיוון שהם קלים יותר להשרשה הבעלים מעוניין בהם.
<b>אֶלָּא כַּזַּיִת וְכַבֵּיצָה</b>. כן הנוסח בכתה“י והוא נוסח קשה. ויש שגרסו כאן “בזית כביצה“ (ראה ילקוט שינו“ס במהדורת פרנקל). ופירושו שבעץ זית גדול מותר לקצוץ ענפים באופן שיניח מהענף במקום חיבורו לגזע אורך של כביצה (מאירי בבא קמא פא,א).
<b>מִן הַפְּקָק וּלְמַעְלָה</b>. שבענף היוצא בגפן וכן בקנה יש כעין קשרים ובהם ניצני התחדשות של הענף, ומותר לקצוץ מן הקשר הקרוב ליציאת הענף ומעלה (מאירי בבא קמא פא,א).
<b>מֵחֻבּוֹ שֶׁל אִילָן</b>. מהענפים שבצדדים החיצוניים של העץ שמחביאים את עיקרו (ר“ח ורמ“ה בשטמ“ק שם).
<b>לֹא מֵחֻדּוֹ</b>. הענף העיקרי העומד במרכז האילן.
<b>מֵחָדָשׁ שֶׁאֵינוֹ עוֹשֶׂה פֵּרוֹת</b>. שגדל באותה השנה ולא מצמיח עדיין פירות, ולכן אין הפסד בקציצתו.
<b>וְאֵינוֹ קוֹטֵם אֶלָּא מִמָּקוֹם שֶׁאֵינוֹ רוֹאֶה פְּנֵי חַמָּה</b>. שלא ייקח מן הענפים החיצוניים המופנים כלפי החמה, ששם הפירות גדלים ומתבשלים היטב (רש“י בבא קמא פא,ב).
<b>שֶׁהַמַּעְיָן הַיּוֹצֵא בַּתְּחִלָּה</b>. מעיין חדש.
<b>בְּנֵי אוֹתָהּ הָעִיר שֶׁיָּצָא בִּגְבוּלָם מִסְתַּפְּקִין מִמֶּנּוּ אַף עַל פִּי שֶׁאֵין עִקָּרוֹ בְּחֶלְקָם</b>. לכל בני העיר שבשטחה נמצא המעיין מותר להשתמש במעיין, ולא רק לבעל החלקה שבה נובע המעיין.
<b>וְאֵין לַאֲחֵרִים לְהִסְתַּפֵּק עִמָּהֶם מִמֶּנּוּ</b>. לתושבי עיר אחרת אין רשות להשתמש במעיין (והשווה הלכות גזלה ו,יג שבמעיין שזורם מחוץ לרשותו של האדם מותר לכולם להשתמש במים שזורמים החוצה — יד“פ).
<b>מִיַּם טְבֶרְיָה</b>. ים כנרת.
<b>לֹא יִפְרֹס קֶלַע וְיַעֲמִיד סְפִינָה שָׁם</b>. שאין הדיג מותר שם אלא בכמות קטנה יותר ולא על ידי העמדת ספינות ומלכודות גדולות.
<b>אֶלָּא בְּנֵי הַשֵּׁבֶט שֶׁהִגִּיעַ אוֹתוֹ הַיָּם בְּחֶלְקָם</b>. שרק שבט נפתלי שים הכנרת נפל בנחלתו יכול לצוד באיזה אופן שירצה.
<b>שֶׁצָּרִיךְ לִנְקָבָיו</b>. שנזקק להתפנות.
<b>וְנִכְנָס אֲחוֹרֵי גָּדֵר שֶׁפָּגַע בּוֹ</b>. למקום פרטי.
<b>וַאֲפִלּוּ בְּשָׂדֶה מְלֵאָה כַּרְכֹּם</b>. שהוא תבלין יקר ויש הפסד גדול אם ניזוק.
<b>וְנוֹטֵל מִשָּׁם צְרוֹר וּמְקַנֵּחַ</b>. מותר לו לקחת צרור אדמה ולקנח, ואף שיכול להזיק בכך לשדה רשאי לעשות כן.
<b>הַתּוֹעֶה בֵּין הַכְּרָמִים</b>. איבד את דרכו בכרם חברו.
<b>מְפַסֵּג וְעוֹלֶה וּמְפַסֵּג וְיוֹרֵד</b>. מפסק וחותך את הזמורות כדי לפלס לו דרך לצאת מהכרם.
<b>שֶׁבִּזְמַן שֶׁיִּרְבֶּה הַטִּיט בִּרְשׁוּת הָרַבִּים אוֹ נְקִיעֵי הַמַּיִם</b>. שמתוך ההליכה בדרכים בימי החורף נוצרות גומות מלאות מים ואף בקיץ נשאר בשפת הגומות טיט יבש, ואין זה נוח ללכת כך (ראה פה“מ מקוואות ט,ב, רשב“א בבא קמא פא,ב בשם ר“ח).
<b>לְהִסְתַּלֵּק לִצְדָדֵי הַדְּרָכִים</b>. לפאתי שדהו של אדם פרטי, ואף בזמן שיש בשדה זרעים או תבואה (רש“י שם פא,א, טור חו“מ סי‘ רעד).
<b>שֶׁמֵּת מִצְוָה</b>. מת מישראל שמושלך בדרך ואין לו קוברים (הלכות אבל ג,ח) שמצווה על כל אדם לקברו.
<b>קוֹנֶה מְקוֹמוֹ וְנִקְבָּר בַּמָּקוֹם שֶׁיִּמָּצֵא בּוֹ</b>. אף בשדה של אדם פרטי.
<b>הַמֶּצֶר</b>. גבול בין שני שדות, ואי אפשר לקברו שם.
<b>וְלֹא בְּתוֹךְ תְּחוּם הַמְּדִינָה</b>. בתוך תחומה של העיר.
<b>אֲבָל אִם נִמְצָא עַל הַמֶּצֶר... מְבִיאוֹ לְבֵית הַקְּבָרוֹת</b>. ראה הלכות טומאת מת ח,ז ובפסקים ושיטות כאן.
<h3> ד</h3>
<b>שְׁלֹמֹה תִּקֵּן</b>. הוסיף על תקנות יהושע.
<b>בִּשְׁבִילִין שֶׁיֵּשׁ לָהֶם בְּעָלִים</b>. שבילים שבשדות, ובכך מקצרים ההולכים את דרכם.
<b>עַד שֶׁתֵּרֵד רְבִיעָה שְׁנִיָּה</b>. עונת הגשמים השנייה, שמתקופה זו ההילוך יכול לקלקל את התבואה שנזרעה בשדה.
<h3> ה</h3>
<b>וְתַקָּנוֹת אֵלּוּ</b>. של יהושע ושלמה.
<h3> ו</h3>
<b>וּמִשֶּׁיֵּרֵד הַטַּל בְּבָבֶל</b>. ששם הקרקע רטובה יותר.
<b>אָסוּר לְהַלֵּךְ בִּשְׁבִילִין שֶׁיֵּשׁ לָהֶם בְּעָלִים</b>. אף בימות החמה כל זמן שיורד טל, שדריסת הרגל קשה אז לקרקע.
<h3> ז</h3>
<b>אַף עַל פִּי שֶׁאֵין מְגַדְּלִין וכו‘</b>. בשדות ובכרמים, כאמור לעיל ה“א.
<b>מֻתָּר לְשַׁהוֹתָהּ קֹדֶם לָרֶגֶל שְׁלֹשִׁים יוֹם</b>. שצריך בשר לכבוד החג.
<b>וְקֹדֶם לְמִשְׁתֵּה בְּנוֹ</b>. שמחת חתונת בנו. ואירועים אלו מצדיקים את החזקת הבהמה בבית.
<b>וְהַטַּבָּח</b>. שוחט המוכר בשר.
<b>לוֹקֵחַ וּמַשְׁהֶה עַד שֶׁיִּשְׁחֹט מְעַט מְעַט</b>. קונה ומחזיק בכמות שצריך למכור וכך לא יחזיק בהמה לזמן ארוך מדי.
<b>וּבִלְבַד שֶׁלֹּא תֵּצֵא וְתִרְעֶה בָּעֵדֶר וכו‘</b>. שאף היתר זה הוא בתנאי שיישארו הבהמות בתוך הבית.
<h3> ח</h3>
<b>וּכְבָר עָשׂוּ בָּבֶל כְּאֶרֶץ יִשְׂרָאֵל</b>. חכמי בבל קבעו שיהא דינה כארץ ישראל.
<h3> ט</h3>
<b>וְלֹא אֶת הַכֶּלֶב</b>. שהוא עלול לנשוך או להבעית את האנשים. ואם גידל כלב רע מנדים אותו עד שיסלק אותו (הלכות תלמוד תורה ו,יד).
<b>בְּעִיר הַסְּמוּכָה לַסְּפָר</b>. עיר של ישראל הקרובה לגבול המדינה, והיא צריכה שמירה יתרה.
<b>בַּיּוֹם קוֹשְׁרוֹ וּבַלַּיְלָה מַתִּירוֹ</b>. שבלילה עיקר הסכנה, ואז גם אין אנשים בחוץ ואין לחשוש להם.
<b>אָרוּר מְגַדֵּל כְּלָבִים וַחֲזִירִים מִפְּנֵי שֶׁהֶזֵּקָן מְרֻבֶּה וּמָצוּי</b>. ולגבי החזירים ניתנו טעמים נוספים, כגון מעשה המובא בגמרא הנוגע לחזיר שנשלח לבית המקדש במקום קרבן התמיד (ראה בבלי בבא קמא פב,ב). וככלל ראו חז“ל בחזיר חיה מאוסה ביותר.
<h3> י</h3>
<b>רוֹעֶה שֶׁעָשָׂה תְּשׁוּבָה</b>. ונשארו בידו בהמות שגידל באיסור.
<b>אֵין מְחַיְּבִין אוֹתוֹ לִמְכֹּר מִיָּד</b>. את כל הבהמות, משום שיש בכך הפסד מרובה ויימנע מתשובה.
<b>עַל יָד עַל יָד</b>. מעט מעט.
<h2>פרק ו</h2>
<h3> א</h3>
<b>אֵי זֶה הוּא מוּעָד</b>. כיצד בעל חיים שהורגל להזיק באופן מסוים מוגדר כמועד, ומחייב את בעליו נזק שלם (לעיל א,ד).
<b>כָּל שֶׁהֵעִידוּ בּוֹ שְׁלֹשָׁה יָמִים</b>. שנגח בשלושה ימים שונים ובכל יום העידו בפני בעליו ששורו נגח ועליו לשמרו.
<b>אֲבָל אִם נָגַח בְּיוֹם אֶחָד אוֹ נָשַׁךְ וכו‘</b>. ולכל אלו השור תם מעיקרו (לעיל א,ה).
<b>אֲפִלּוּ מֵאָה פְּעָמִים</b>. באותו היום.
<b>אֵין זֶה מוּעָד</b>. שייתכן שכל הנגיחות נבעו מסיבה מקרית דווקא באותו היום (מאירי בבא קמא כג,ב).
<b>הֵעִידוּ בּוֹ שְׁלֹשָׁה כִּתֵּי עֵדִים בְּיוֹם אֶחָד</b>. וכל כת העידה על נגיחה שהייתה ביום אחר (ראב“ד, מ“מ).
<b>הֲרֵי זֶה סָפֵק וכו‘</b>. ספק אם הצורך בשלושה ימים הוא כדי להגדיר את השור כנגחן — וכאן אכן היו הנגיחות בשלושה ימים נפרדים, או שמא הם נדרשים כדי לחזור ולהתרות בבעלים שישמרו על השור — ואז לא יתחייב הבעלים בזמן שהעידו בו כולם ביום אחד (וראה לקמן ה“י מה הדין במקרי ספק).
<h3> ב</h3>
<b>אֶלָּא בִּפְנֵי הַבְּעָלִים וּבִפְנֵי בֵּית דִּין</b>. שיעידו בפניו בבית הדין ששורו נגח.
<b>בְּבֵית דִּין</b>. ודווקא בית דין של דיינים סמוכים בארץ ישראל (הלכות סנהדרין ה,יב).
<h3> ג</h3>
<b>שׁוֹר שֶׁל חֵרֵשׁ שׁוֹטֶה וְקָטָן</b>. שאינם נחשבים בני דעת.
<b>בִּמְדִינַת הַיָּם</b>. בחוץ לארץ.
<b>פְּטוּרִין</b>. שבכל אלו נחשב השור כמי שאין לו בעלים שידאג לשמרו.
<b>אַפִּטְרוֹפִּין</b>. אפוטרופוסים, שיהיו אחראים מעתה על מעשי השור. [הערה: ניקוד המילה נעשה על פי המקור ביוונית. בפה"מ בכתב ידו של הרמב"ם מופיעות כמה צורות לניקוד מילה זו: לעתים מנוקדת הפ"א הראשונה בקובוץ, לעתים בפתח (ובחלק מהמקומות הפ"א אינה מנוקדת).]
<b>וּמְעִידִין בָּהֶן בִּפְנֵי הָאַפִּטְרוֹפִּין</b>. להודיעם ששור זה נוטה לנגוח ומעתה ייזהרו וישמרו עליו.
<h3> ד</h3>
<b>הִזִּיקוּ אַחַר שֶׁהוּעֲדוּ</b>. אחר שהעידו בפני האפוטרופוס נכנס השור לאחריותו ומעתה מתחילים כרגיל בספירת שלוש פעמים עד שיהיה השור מועד.
<b>מְשַׁלֵּם נֶזֶק שָׁלֵם מִן הַיָּפֶה שֶׁבְּנִכְסֵי הָאַפִּטְרוֹפִּין</b>. כאן מדובר דווקא על שורו של קטן יתום שהזיק, ומכיוון שאין גובים מכספי היתומים אלא למטרות מיוחדות בלבד (ראה הלכות מלווה ולווה יב,א-ג), אין גובים מהם אלא מן האפוטרופוס, אבל שור של חרש ושוטה ושל מי שהלך למדינת הים שנגח, גובים מנכסיו (יד“פ).
<b>וְלִכְשֶׁיִּגְדְּלוּ הַיְתוֹמִים יַעֲשׂוּ דִּין עִם הָאַפִּטְרוֹפִּין וִישַׁלְּמוּ לָהֶן</b>. שאמנם בקטנותם נמנעים מלפרוע מנכסיהם, אך לא נפטרו בכך מאחריות על הנזק ולפיכך חובת התשלום עומדת בעינה.
<h3> ה</h3>
<b>שְׁוָרִים שֶׁמְּשַׂחֲקִין בָּהֶן וכו‘</b>. שעורכים מלחמות שוורים ומאלפים ומדרבנים את השור שיהרוג.
<b>אֵינָן מוּעָדִין לָזֶה</b>. אין השור נעשה מועד על ידי נגיחות אלו, משום שהריגה זו נעשית בעל כרחו והרי הוא אנוס בכך (ראה הלכות איסורי מזבח ד,ג).
<b>וַאֲפִלּוּ הֵמִיתוּ אֶת הָאָדָם</b>. שבתחרויות אלו משתתפים גם בני אדם ולעתים הם נהרגים.
<b>אֵינָן חַיָּבִין מִיתָה</b>. כדין שאר חיות שהורגות שדינן סקילה (לקמן י,א-ב).
<b>לֹא שֶׁיַּגִּיחוּהוּ</b>. שרק אם הרג השור מרצונו הוא נסקל, ולא אם אילצו אותו לעשות זאת (ראה גם שם ה“ח).
<h3> ו</h3>
<b>חָזַר לְתַמּוּתוֹ</b>. ותשלום נזקיו חצי נזק.
<b>שֶׁהָרְשׁוּת שֶׁנִּשְׁתַּנָּת מְשַׁנָּה דִּינוֹ</b>. ויש להעיד עליו מחדש ברשותו החדשה.
<b>אֲבָל אִם הִשְׁאִילוֹ... הֲרֵי הוּא בְּחֶזְקָתוֹ</b>. כדלעיל ד,ח, שאף אם השור נמצא בידי השואל עדיין שם הבעלים עליו.
<b>וְנִתְפַּקַּח הַחֵרֵשׁ</b>. וכעת הוא יכול לשמוע.
<b>וְנִשְׁתַּפָּה הַשּׁוֹטֶה</b>. נעשה שפוי.
<b>אַף עַל פִּי שֶׁבָּטַל הָאַפִּטְרוֹפּוֹס</b>. וחזר השור לרשותם.
<b>שֶׁהֲרֵי בִּרְשׁוּת בַּעֲלֵיהֶן הֵן</b>. ואינו נחשב לשינוי רשות, שהאפוטרופוס מתמנה לטובתם של אלו והרי הוא כרשותם.
<h3> ז</h3>
<b>וְחָזְרָה בָּהּ מִדָּבָר שֶׁהוּעֲדָה לוֹ</b>. שפסקה מלהזיק כך.
<b>וְחָזַר שֶׁלֹּא לִגַּח... הֲרֵי זֶה תָּם לִנְגִיחָה</b>. שכשם שיכול השור להפוך למועד לדבר אחד בלבד (לעיל א,ה), כך הוא יכול לחזור לתמות לגבי עניין אחד ולהישאר מועד לעניין אחר.
<b>עַד שֶׁיִּהְיוּ הַתִּינוֹקוֹת וכו‘</b>. שאם ילדים נוגעים בו ואינו מגיב בכעס ולא מזיק כפי שהיה רגיל, הרי שחזר להיות תם לאותו נזק.
<h3> ח</h3>
<b>שׁוֹר שֶׁהוּא מוּעָד לְמִינוֹ</b>. שנגח שלוש פעמים שוורים כמותו.
<b>אֵינוֹ מוּעָד לְשֶׁאֵינוֹ מִינוֹ</b>. כגון לנגוח סוסים וחמורים, שלגביהם הוא עדיין תם.
<b>הוּעַד לָאָדָם וכו‘</b>. וכל שכן שאם הועד לבהמה איננו מועד לאדם, שנדיר יותר שהשור ייגח בני אדם.
<b>הוּעַד לִקְטַנִּים</b>. כגון עגלים.
<b>אֵינוֹ מוּעָד לִגְדוֹלִים</b>. אף שהם מאותו המין.
<b>לְפִיכָךְ אִם הִזִּיק אֶת מִין שֶׁהוּא מוּעָד לוֹ וכו‘</b>. ואינו נעשה מועד לקבוצה מסוימת עד שיזיק אותה שלוש פעמים.
<b>הָיָה מוּעָד לְשַׁבָּתוֹת</b>. שנגח דווקא בשבת, ולמשל משום שהאנשים נראים זרים בבגדי השבת שלהם (ירושלמי בבא קמא ד,ב).
<b>אֵינוֹ מוּעָד לִימוֹת הַחוֹל</b>. ולמעשה דין זה נכון לכל יום קבוע שבו נוגח השור ולאו דווקא לשבת (ראה מרכה“מ ואבן האזל לקמן ה“י).
<b>וּמֵאֵימָתַי הִיא חֲזָרָתוֹ</b>. להיות תם אף באותו היום שמועד בו.
<h3> ט</h3>
<b>נַעֲשָׂה מוּעָד לַכֹּל</b>. שאמנם על ידי שלוש נגיחות באותו המין לא נהיה השור מועד לשאר מינים, אבל אם בכל יום נגח מין אחר הרי זה מועד לכולם.
<b>רָאָה שׁוֹר הַיּוֹם וּנְגָחוֹ וכו‘</b>. נגח שלוש נגיחות לסירוגין במשך שישה ימים.
<b>נַעֲשָׂה מוּעָד לְסֵרוּגִין לִשְׁוָרִים</b>. ואם ייגח יומיים רצופים ישלם הבעלים על היום השני רק חצי נזק כדין שור תם (רש“י בבא קמא לז,א).
<h3> י</h3>
<b>רָאָה שׁוֹר הַיּוֹם וּנְגָחוֹ... וּבַשִּׁשִּׁי רָאָה עָרוֹד וְלֹא נְגָחוֹ</b>. ובסך הכול ראה במשך שישה ימים שישה בעלי חיים שונים, ומתוכם נגח לסירוגין רק שלושה.
<b>עָרוֹד</b>. חמור בר.
<b>נַעֲשָׂה מוּעָד לְסֵרוּגִין לַכֹּל</b>. דווקא לשלושה מינים אלו, כמבואר לקמן.
<b>וְאִם נָגַח בְּיוֹם שֶׁהוּא מוּעָד לוֹ אֶחָד מִשְּׁלֹשֶׁת הַמִּינִין שֶׁנָּגַח בְּסֵרוּגִין</b>. מקרה זה מורכב, שמצד אחד ייתכן שהשור מועד לנגוח לסירוגין את כל הבהמות, ומאידך אפשר שהוא מועד לכל הימים אך רק לשלושת המינים שנגח (וזה שלא נגח בימים שבינתיים הוא משום שאין דרכו לנגוח את הבהמות שראה אז). ומכיוון שזהו מקרה מסופק פוסקים שהשור מועד רק לבהמות שנגח וגם זה דווקא באופן של סירוגין (מרכה“מ, אבן האזל).
<h3> יא</h3>
<b>נָגַח בַּחֲמִשָּׁה עָשָׂר לְחֹדֶשׁ זֶה וכו‘</b>. שלא נגח בתאריך קבוע אך הייתה קביעות של הוספת חודש ויום בין הנגיחות.
<b>אֵינוֹ מוּעָד עַד שֶׁיְּשַׁלֵּשׁ בַּדִּלּוּג</b>. שיוסיף לנגוח גם בחודש הרביעי בשמונה עשר בחודש. שאופי הנגיחות איננו בהיותן ביום קבוע אלא שנעשות במרווחים קבועים (‘דילוגים‘). ולפיכך צריך שיהיו כאן שלושה מרווחים, שהם למעשה ארבע נגיחות (לדוגמה דומה ראה הלכות איסורי ביאה ח,ו).
<b>שָׁמַע קוֹל שׁוֹפָר וְנָגַח וכו‘</b>. שכל אחת משלוש הנגיחות אירעה בתגובה לקול השופר.
<b>נַעֲשָׂה מוּעָד לְשׁוֹפָרוֹת</b>. ואין לחשוש שייגח בלא קול השופר. ואם הוסיף ונגח שוב באופן זה מחייב נזק שלם.
<b>וְכֵן כָּל כַּיּוֹצֵא בָּזֶה</b>. שיכול להיות מועד לשעה מסוימת ביום (ראה תוספתא בבא קמא ד,ד).
<h3> יב</h3>
<b>נָגַח שְׁלֹשָׁה שְׁוָרִים בִּשְׁלֹשָׁה יָמִים</b>. ונעשה מועד לשוורים.
<b>וּבָרְבִיעִי נָגַח חֲמוֹר וּבַחֲמִישִׁי נָגַח גָּמָל</b>. כך שאפשר לצרף את נגיחת השור השלישית לנגיחות החמור והגמל.
<b>אוֹ שֶׁנָּגַח חֲמוֹר וְגָמָל בַּתְּחִלָּה... וְאַחַר כָּךְ נָגַח שְׁלֹשָׁה שְׁוָרִים</b>. שאפשר להתייחס לנגיחות בחמור, בגמל ובשור הראשון כיחידה אחת או לחלופין לראות את שלוש הנגיחות בשוורים כיחידה אחרת.
<b>הֲרֵי זֶה סָפֵק אִם הוּא מוּעָד לִשְׁוָרִים בִּלְבַד</b>. ועל שאר בעלי חיים מחייב רק חצי נזק.
<b>וּבְאֶחָד בְּשַׁבָּת וּבְשֵׁנִי בְּשַׁבָּת</b>. מיד לאחר השבת האחרונה שבה נגח.
<b>אוֹ שֶׁנָּגַח בַּחֲמִישִׁי בְּשַׁבָּת וכו‘</b>. שכאן שלוש השבתות הן אחר שנגח בימות החול.
<b>הֲרֵי זֶה סָפֵק אִם הוּא מוּעָד לְשַׁבָּתוֹת בִּלְבַד</b>. ולא לימי החול, כדלעיל ה“ח.
<b>אוֹ לִשְׁלֹשֶׁת הַיָּמִים שֶׁשְּׁנַיִם מֵהֶן חֹל</b>. שבת-ראשון-שני, או חמישי-שישי-שבת, וממילא יוצא שאינו מועד דווקא לשבתות אלא לכל הימים (ערוה“ש שפט,כד).
<h3> יג</h3>
<b>וְכָל אֵלּוּ הַסְּפֵקוֹת... אֵין מְחַיְּבִין בָּהֶן אֶת הַמַּזִּיק אֶלָּא חֲצִי נֶזֶק</b>. משום שייתכן שהשור עודנו תם אין להוציא מן המזיק יותר מחצי נזק, על פי הכלל שהמוציא מחברו עליו הראיה.
<b>וְאִם תָּפַשׂ הַנִּזָּק... אֵין מוֹצִיאִין מִיָּדוֹ</b>. כמובא לעיל א,יא.
<h2>פרק ז</h2>
<h3> א</h3>
<b>בְּמוֹסֵרָה</b>. חבל.
<b>וְנָעַל בְּפָנָיו כָּרָאוּי</b>. ראה לעיל ד,א כיצד היא שמירה זו.
<b>וְאִם הִזִּיק בְּדָבָר שֶׁהוּא מוּעָד לוֹ מִתְּחִלָּתוֹ... פָּטוּר מִלְּשַׁלֵּם</b>. ששמירת השור פוטרת את הבעלים לא רק מנזקי הקרן כאשר השור מועד להם, אלא גם מנזקי שן ורגל. ולא רק בהם אלא אף בשאר נזקי ממון (חוץ מתם) פטור כששמר כראוי (בבלי בבא קמא נה,ב; וראה לעיל ד,א, לקמן יב,ד). ובטעם הדבר שעל נזקי שור תם חייב גם אם שמר עליו כראוי יש שכתבו שמעיקר הדין אין כלל חיוב שמירה על שור תם שכן הוא בחזקת שמור, אך התורה קנסה וחייבה את בעליו לשלם, ומעתה אינו נפטר מן הקנס גם כששמר שמירה כראוי (מנחת שלמה בבא קמא טו,א; וראה מאירי בבא קמא מה,ב שחילק באופן אחר בין תם למועד).
<h3> ב</h3>
<b>הָיָה מוּעָד לְקֶרֶן יָמִין</b>. שנגח בה שלוש פעמים ונעשה מועד בקרן זו.
<b>וְנָגַח בֵּין בְּקֶרֶן יָמִין... מְשַׁלֵּם חֲצִי נֶזֶק</b>. שמאחר שהוא תם לקרן שמאל עדיין שם תם עליו ונדרשת עליו שמירה מעולה. ומשום כך חלה עליו חובת שמירה אף לקרן ימין וחייב בנזקה כדין שור תם שמשלם חצי נזק מגופו (מ“מ, אבן האזל, ערוה“ש שצו,ד).
<h3> ג</h3>
<b>בֵּין בְּכַוָּנָה בֵּין שֶׁלֹּא בְּכַוָּנָה</b>. ראה לקמן יא,ו.
<b>אִם תַּמָּה הִיא וכו‘</b>. שדין שור שהזיק אדם כדין שור המזיק שור.
<b>הַשֶּׁבֶת</b>. מה שהפסיד הניזק בכך שלא יכול היה לעבוד בתקופת חוליו.
<b>הַבֹּשֶׁת</b>. דמי מה שהתבייש.
<b>הַצַּעַר</b>. כאב המכה.
<b>הָרִפּוּי</b>. עלות הריפוי.
<b>שֶׁאַרְבָּעָה דְּבָרִים אֵלּוּ וכו‘</b>. תשלומים אלו ניתנים בנוסף לדמי הנזק עצמו, והם נוהגים רק במקרה של אדם שהזיק אדם (הלכות חובל א,א).
<b>נֶזֶק בִּלְבַד</b>. דמי מה שפחת מערכו בעקבות החבלה.
<b>כְּמוֹ שֶׁיִּתְבָּאֵר</b>. הלכות חובל א,א, וראה שם ה“י שחיוב בושת חל רק על המתכוון לבייש.
<b>וְשׁוֹרוֹ שֶׁחָבַל בְּאָבִיו אוֹ בְּאִמּוֹ</b>. של בעליו.
<b>חַיָּב בִּנְזָקָיו</b>. דמי החבלה או הגדיש.
<b>וְאִלּוּ הָיָה הוּא בְּעַצְמוֹ הָעוֹשֶׂה זֶה</b>. האדם עצמו.
<b>הָיָה פָּטוּר מִלְּשַׁלֵּם</b>. שעל מעשים אלו יש עונש מיתה על האדם העושה אותם, והעובר עברה שיש בה עוון מיתה ותשלומים פטור מלשלם (אפילו אם עשה את העברה בשוגג ולא התחייב מיתה בפועל).
<b>כְּמוֹ שֶׁיִּתְבָּאֵר</b>. הלכות גנבה ג,א, הלכות חובל ד,ז.
<h3> ד</h3>
<b>הַמַּכְנִיס שׁוֹרוֹ לַחֲצַר בַּעַל הַבַּיִת וכו‘</b>. ראה לעיל ג,יג-טו מקרים דומים.
<b>פָּטוּר</b>. בעל הבית, שלא היה לזה להכניס שורו שם (וראה לעיל א,ז).
<b>וְאִם נָגַח הוּא</b>. השור הנכנס.
<b>כְּדִין הַנּוֹגֵחַ בִּרְשׁוּת הָרַבִּים</b>. שנזקי קרן שווים ברשות הניזק וברשות הרבים, שבתם חייב חצי נזק, ובמועד משלם נזק שלם.
<h3> ה</h3>
<b>נָפַל לַבּוֹר... וְהִבְאִישׁ אֶת מֵימָיו</b>. כגון שהיה מלוכלך, או שעירב שם רפש וטיט.
<b>אִם הִבְאִישׁ מִיָּד... חַיָּב בְּנִזְקֵי הַמַּיִם</b>. נזק שלם מדין רגל (ט“ז שצח ס“ק ד). ויש שהסבירו שחייב משום קרן ושונה הדין בין תם למועד (סמ“ע שם ס“ק ג).
<b>וְאִם אַחַר זְמַן</b>. ששהה השור במים ורק אז נהיו מטונפים, או כגון שמת והסריחה הנבלה את המים.
<b>נַעֲשָׂה הַשּׁוֹר תַּקָּלָה כַּבּוֹר</b>. ודינו כתולדת הבור, שנזקי הבור כוללים תקלות המונחות וגורמות לנזק (לקמן יג,ב-ג).
<b>וְלֹא מָצָאנוּ בּוֹר שֶׁחַיָּב בָּהּ עַל הַכֵּלִים</b>. שמן הכתוב נלמד שאין חייבים על בור שהזיק כלים.
<b>כְּמוֹ שֶׁיִּתְבָּאֵר</b>. לקמן יג,א-ד.
<b>וְאִם הִכְנִיס בִּרְשׁוּת</b>. את שורו והזיק את המים.
<b>בַּעַל הַשּׁוֹר פָּטוּר</b>. שהיה על בעל החצר לשמור בורו.
<b>וְאִם קִבֵּל עָלָיו בַּעַל הַבַּיִת לִשְׁמֹר</b>. את השור.
<b>הֲרֵי הוּא חַיָּב בְּנֶזֶק הַשּׁוֹר</b>. לא רק שהשור פטור על המים, אלא שאם הוזק חייב על כך בעל החצר.
<h3> ו</h3>
<b>אוֹ שֶׁהֻזַּק בּוֹ בַּעַל הַבַּיִת</b>. שנתקל בשור והוזק מאליו.
<b>אוֹ שֶׁחָפַר</b>. השור דרך הליכתו, או שפתח בורות מכוסים.
<b>בּוֹרוֹת שִׁיחִין וּמְעָרוֹת</b>. סוגים שונים של בורות.
<b>בַּעַל הַשּׁוֹר חַיָּב בְּנִזְקֵי חָצֵר</b>. וכן בנזקי בעל החצר אם גרם לו נזק.
<b>וּבַעַל חָצֵר חַיָּב בְּנִזְקֵי הַבּוֹר</b>. אם יינזקו אחר כך אנשים מהבור, ובתנאי שהפקיר רשותו לפני כן (ראה לקמן יב,ב).
<b>שֶׁהֲרֵי הָיָה עָלָיו לְסָתְמוֹ</b>. שממונו וברשותו הוא, והרי זה כאילו הוא שחפר (ראה לקמן יב,ג).
<h3> ז</h3>
<b>שֶׁלֹּא לְדַעַת</b>. בלא ידיעה וכוונה.
<b>פָּטוּר</b>. בדומה ללעיל ה“ד, שהאשמה היא על זה שנכנס.
<b>וְאִם הִזִּיקוֹ לְדַעַת חַיָּב נֶזֶק שָׁלֵם</b>. שאדם המזיק ממון חברו משלם נזק שלם (הלכות חובל ומזיק ו,א).
<b>מִפְּנֵי שֶׁיֵּשׁ לוֹ רְשׁוּת לְהוֹצִיאוֹ וכו‘</b>. וראה גם הלכות חובל א,טז.
<h3> ח</h3>
<b>וְהַמֵּת יִהְיֶה לּוֹ</b>. ומכאן שהשור שמת נשאר אצל הניזק, והמזיק משלם לו את הפחת.
<b>פְּחַת הַנְּבֵלָה עַל הַנִּזָּק</b>. מאחר שהשור המת שייך לניזק, הרי שאם פחת ערך הנבלה משעת המיתה עד שעמדו בדין, הניזק נושא בהפסד.
<b>וְשֶׁבַח הַנְּבֵלָה חוֹלְקִין אוֹתוֹ הַמַּזִּיק וְהַנִּזָּק</b>. אף שהנבלה שייכת לניזק, כאשר היא השביחה חולקים המזיק והניזק בשבח.
<b>שָׁמִין לַנְּזָקִין</b>. אומדים את ערך הנזק כדי לחייב את המזיק.
<b>בֵּין הוּא בֵּין בְּהֶמְתּוֹ</b>. שאין הבדל בזה בין האדם שהזיק לבין ממונו שהזיק (ראה הלכות חובל ומזיק ז,טו).
<b>אֶלָּא אוֹמְדִין כַּמָּה פָּחַת הַכְּלִי מִדָּמָיו וכו‘</b>. הכלי השבור נשאר אצל הניזק, ומעריכים כמה הוא פחת משוויו והמזיק נותן לניזק את כל סכום הפחת במקרה של מועד, או את חציו במקרה של תם.
<h3> ט</h3>
<b>וַהֲרֵי הַנְּבֵלָה שָׁוָה בִּשְׁעַת מִיתָה מֵאָה</b>. כך שערך הנזק הוא מאה דינרים.
<b>אֵין הַמַּזִּיק מְשַׁלֵּם לוֹ אֶלָּא מֵאָה</b>. על פי הנזק בשעת המיתה, ואף שהפחת הסופי הוא מאה ועשרים דינרים.
<b>וְאִם הָיָה תָּם מְשַׁלֵּם לוֹ חֲמִשִּׁים מִגּוּפוֹ</b>. חצי ממה שפחתה כשמתה, וישלם מגוף השור המזיק, כדין נזקי תם.
<h3> י</h3>
<b>וַהֲרֵי הִיא שָׁוָה בִּשְׁעַת עֲמִידָה בַּדִּין מֵאָה וְעֶשְׂרִים</b>. ונמצא שהתייקרה משעת המיתה בעשרים דינרים.
<b>הֲרֵי הַמַּזִּיק מְשַׁלֵּם לוֹ תִּשְׁעִים</b>. שאת עשרים הדינרים שהשביחה מחלקים ביניהם, ומקבל המזיק מתוכם עשרה ונשאר לו לשלם תשעים דינרים מתוך המאה שהיה חייב.
<b>וְזֶה הוּא שֶׁנֶּאֱמַר... שֶׁבַח הַנְּבֵלָה יֶחֱצוּן</b>. למדו מן הפסוק שאין מדובר בחצייה ממש של השור המת, אלא שאם השביח יחצו המזיק והניזק בשבח (ראה משנה בבא קמא ג,ט ופה“מ שם).
<h3> יא</h3>
<b>וּבִשְׁעַת עֲמִידָה בַּדִּין הִשְׁבִּיחַ</b>. השביח בין שעת הנזק לשעת העמידה בדין.
<b>וְלוּלֵא זֶה הַחֵבֶל</b>. החבלה.
<b>הָיָה שָׁוֶה שְׁמוֹנֶה מֵאוֹת</b>. שיכול היה להשביח הרבה יותר.
<b>שֶׁפִּטְּמוֹ</b>. שהוציא הניזק מכספו ופיטם את השור.
<b>אֵינוֹ נוֹתֵן לוֹ אֶלָּא כִּשְׁעַת הַנֶּזֶק</b>. ולפיכך ישלם עשרים וחמישה דינרים אם הוא תם וחמישים אם מועד.
<b>כָּחַשׁ מֵחֲמַת הַמַּכָּה</b>. שמתוך נזק המכה, ירד ערך השור עד העמידה בדין.
<b>וַהֲרֵי הַפְּחָת שָׁוֶה מֵאָה</b>. ולא רק חמישים.
<b>נוֹתֵן לוֹ כִּשְׁעַת עֲמִידָה בַּדִּין</b>. שהירידה בערך השור היא תוצאה והמשך ישיר של המכה, ולפיכך יש למזיק לשאת בהפסד ולשלם על פי שעת העמידה בדין.
<h3> יב</h3>
<b>הִשְׁבִּיחַ הַמַּזִּיק</b>. השור המזיק. ומדובר כאן בשור תם שמשלם מגופו, וכגון שלא היה בשווי השור כדי ערך חצי הנזק והשביח עד שבשעת עמידה בדין היה בו שווי חצי הנזק.
<b>אֵינוֹ מִשְׁתַּלֵּם מִמֶּנּוּ אֶלָּא מַה שֶּׁהָיָה שָׁוֶה בְּשָׁעָה שֶׁהִזִּיק</b>. הניזק יכול לגבות רק מתוך הערך המקורי של השור המזיק, ולא מתוך מה שהשביח על ידי הפיטום.
<b>וְאִם מֵחֲמַת עַצְמוֹ הִשְׁבִּיחַ מִשְׁתַּלֵּם חֲצִי הַנֶּזֶק מִמֶּנּוּ כִּשְׁעַת עֲמִידָה בַּדִּין</b>. והניזק יכול לגבות את חצי הנזק מכל דמי השור כפי ששווה כעת.
<h3> יג</h3>
<b>עַל הַמַּזִּיק לִטְרֹחַ בַּנְּבֵלָה</b>. כמבואר בהמשך.
<b>מַעֲלֶה אֶת הַנְּבֵלָה מִן הַבּוֹר</b>. הטרחה וההוצאות על העלאת השור הרי הן על אחריות המזיק.
<b>וְאַחַר כָּךְ שָׁמִין לוֹ פְּחַת הַנְּבֵלָה</b>. ההפרש בין שווי השור החי לשווי הנבלה.
<b>שֶׁנֶּאֱמַר כֶּסֶף יָשִׁיב לִבְעָלָיו וְהַמֵּת יִהְיֶה לּוֹ וכו‘</b>. שדרשו את הכתוב כאילו יש לפסקו: “כסף ישיב לבעליו והמת“ — שחובתו של המזיק להשיב את הפחת (“כסף“), וגם את השור המת (“והמת“, בבלי בבא קמא יא,ב).
<b>כְּמוֹ שֶׁבֵּאַרְנוּ</b>. לעיל ה“ט.
<h2>פרק ח</h2>
<h3> א</h3>
<b>שׁוֹר שֶׁל הֶקְדֵּשׁ</b>. שהוקדש למקדש, כמבואר בהמשך.
<b>שׁוֹר רֵעֵהוּ</b>. ונדרש “שור רעהו“ — ולא שור של הקדש (משנה בבא קמא ד,ג).
<b>וְכָל הַקֳּדָשִׁים שֶׁחַיָּבִין עֲלֵיהֶן מְעִילָה הֵן שֶׁאֵין בָּהֶן דִּין נְזָקִים</b>. דין מעילה נוהג בדברים שהוקדשו למקדש (קדשי בדק הבית) ובדברים שהוקדשו לצורך קרבן (קדשי מזבח) — שמי שנהנה מהם מעל וחייב בתשלום קרן וחומש ובקרבן אשם (הלכות מעילה א,א-ג). אך בקדשי מזבח יש הבחנה בין קדשי קדשים (כגון עולה או חטאת) שיש בהם מעילה מיד כשהוקדשו, לבין קדשים קלים (כגון שלמים ותודה) שאין בהם מעילה אלא לאחר שנזרק הדם, וגם אז אין מעילה בבשרם אלא רק באימוריהם הקרבים על המזבח (שם ב,א-ב). ולפיכך בקדשים קלים נוהג דין נזקים (ראה הלכה הבאה).
<b>וּפְסוּלֵי הַמֻּקְדָּשִׁין</b>. קדשים שנפסלו מלהיקרב למזבח, שדינם להיפדות ולצאת לחולין (הלכות איסורי מזבח א,י).
<b>שֶׁהֲרֵי יָצְאוּ לְפִדְיוֹן וְלִהְיוֹתָן חֻלִּין</b>. וכעת אין בהם מעילה (וראה לקמן יב,כא).
<h3> ב</h3>
<b>שְׁלָמִים שֶׁהִזִּיקוּ</b>. שור תם של שלמים. ושלמים הם קדשים קלים שיש מעילה באימוריהם ולא בבשרם.
<b>גּוֹבֶה מִבְּשָׂרָן</b>. את חצי הנזק.
<b>וְאֵינוֹ גּוֹבֶה מִן הַבָּשָׂר כְּנֶגֶד הָאֵמוּרִין</b>. כמבואר בהלכה הבאה.
<b>שֶׁהָאֵמוּרִין שֶׁל קָדָשִׁים קַלִּים מוֹעֲלִין בָּהֶן</b>. ואם כן חלק האימורים בבהמה שהזיקה פטור, ואין לגבות ממנו את חצי הנזק.
<b>כְּמוֹ שֶׁבֵּאַרְנוּ בְּהִלְכוֹת מְעִילָה</b>. ב,א.
<b>וְכֵן תּוֹדָה שֶׁהִזִּיקָה</b>. ואף תודה היא קדשים קלים ואין מעילה בבשרה.
<b>וְאֵינוֹ גּוֹבֶה מִן הַלֶּחֶם הַבָּא עִמָּהּ</b>. יחד עם קרבן התודה מביאים ארבעים חלות (הלכות מעשה הקרבנות ט,יז-יח), ואין הניזק גובה מחלות התודה.
<b>שֶׁאֵין הַלֶּחֶם מִכְּלַל הַבָּשָׂר</b>. שהלחם איננו שייך כלל לבהמה שהזיקה ולפיכך אין לגבות ממנו.
<h3> ג</h3>
<b>וְכֵיצַד גּוֹבֶה</b>. כיצד נוטל הניזק את חצי הנזק.
<b>שֶׁיֹּאכַל הַנִּזָּק וַחֲבוּרָתוֹ מִן הַבָּשָׂר בִּקְדֻשָּׁה כְּנֶגֶד חֲצִי נֶזֶק שֶׁלּוֹ</b>. יאכל כנגד החלק שמגיע לו על הנזק, שהתודה מותרת לכל אדם לאכלה בקדושה.
<b>שֶׁאִם הָיָה לוֹ לִגְבּוֹת בַּחֲצִי נִזְקוֹ שָׁוֶה דִּינָר</b>. וכגון שהיה הנזק כולו שווה שני דינרים.
<b>וְהָיָה כָּל הַבָּשָׂר עִם הָאֵמוּרִין שָׁוֶה שְׁנֵי דִּינָרִין</b>. ונמצא שגובה התשלום שווה חצי מגופו של השור כולו.
<b>וְהַבָּשָׂר בְּלֹא אֵמוּרִין שָׁוֶה דִּינָר וָחֵצִי</b>. ואם ייגבה התשלום רק מחלק הבשר שבחצי השור יהיה הסכום שלושת רבעי הדינר.
<b>אֵינוֹ גּוֹבֶה שְׁנֵי שְׁלִישֵׁי הַבָּשָׂר</b>. שהוא שווה ערך לחצי הנזק (דינר).
<b>אֶלָּא חֲצִי הַבָּשָׂר בִּלְבַד</b>. שמכיוון שתשלום הנזק הנדרש כאן שווה לחצי מערך השור, הרי שחצי מגופו של השור משועבד לתשלום. אך מאחר שבחצי זה יש גם אימורים ומהם אי אפשר לגבות, גובה בפועל רק מחלק הבשר שבחצי המשועבד לתשלום (מאירי בבא קמא יג,א).
<h3> ד</h3>
<b>שׁוֹר רֵעֵהוּ</b>. משמע שיהיה השור שייך לאדם מסוים.
<b>וְקֹדֶם שֶׁיִּתְפֹּס אוֹתוֹ הַנִּזָּק בַּדִּין</b>. שבהיותו הפקר יכול היה הניזק לקחתו בלא תביעה, וכך גם ראוי לו אחר שהזיק זה את שורו.
<b>הֲרֵי זֶה פָּטוּר</b>. אותו אדם שתפסו.
<b>וְאַחַר שֶׁהִזִּיק הִקְדִּישׁוֹ</b>. ושור הקדש פטור מנזיקין כמבואר לעיל ה“א.
<h3> ה</h3>
<b>לְפִי שֶׁאֵין הַגּוֹיִם מְחַיְּבִין אֶת הָאָדָם עַל בְּהֶמְתּוֹ שֶׁהִזִּיקָה</b>. שלפי החוקים שלהם אין האדם חייב על שורו שהזיק.
<b>וַהֲרֵי אָנוּ דָּנִין לָהֶן כְּדִינֵיהֶן</b>. וראה הלכות מלכים (י,יב) שכאשר יש דין בין ישראל לגוי ולפי אחת ממערכות החוקים (דיננו או דיניהם) הישראל יצא זכאי, דנים על פיה.
<h3> ו</h3>
<b>הֲרֵי הַנִּזָּק גּוֹבֶה מִמֶּנּוּ</b>. שמכיוון שבשור תם נגבה תשלום הנזק מגופו, נחשב השור כאילו בעליו ייחד אותו עבור תשלום הנזק ולכן יכול הניזק לגבות ממנו (בבלי בבא קמא לג,ב).
<b>וְחוֹזֵר הַלּוֹקֵחַ וְגוֹבֶה מִן הַמַּזִּיק שֶׁמָּכַר לוֹ</b>. הקונה תובע את המזיק שישלם לו בחזרה את דמי השור שהניזק גבה ממנו.
<b>שֶׁכֵּיוָן שֶׁנָּגַח קוֹל יֵשׁ לוֹ וְלֹא הָיָה לוֹ לִקַּח עַד שֶׁיִּגְבֶּה הַנִּזָּק</b>. מאחר שמפורסם הדבר שהשור נגח, צריך היה הקונה להיזהר ולחשוש לכך שיגבו מהשור את תשלום הנזק (ומשום כך יכול הניזק לגבות ממנו, אף על פי שבדרך כלל אדם שייחד את שורו לבעל חובו ומכרו, אין בעל החוב גובה ממנו — ראה הלכות מלווה ולווה יח,ה).
<h3> ז</h3>
<b>הֲרֵי זֶה מֻקְדָּשׁ כְּדֵי שֶׁלֹּא יֹאמְרוּ הֶקְדֵּשׁ יוֹצֵא בְּלֹא פִּדְיוֹם</b>. ההקדש חל, אך מאחר שההקדש נעשה בשור שהיה משועבד לפני כן לניזק, אין ההקדש חל באופן שלם, ולא פקע שעבודו של הניזק לגמרי. ומכל מקום אין הניזק יכול לגבותו מן ההקדש ללא פדיון, מחשש שיאמרו שההקדש יוצא ללא פדיון, ולכן יש צורך בפדיון סמלי אפילו של דינר אחד (מפרשים על פי הלכות ערכין וחרמין ז,יד-טז).
<b>גּוֹבֶה הַנִּזָּק מִבְּשָׂרוֹ</b>. גובה את תשלום הנזק מהבשר.
<b>מַה שֶּׁעָשָׂה עָשׂוּי וכו‘</b>. דינו כמוכר שורו שהזיק, כדלעיל ה“ו.
<h3> ח</h3>
<b>הִזִּיק וְעָמַד בַּדִּין וְאַחַר כָּךְ מְכָרוֹ אֵינוֹ מָכוּר וכו‘</b>. שלאחר עמידה בדין יש לניזק חלק בבעלות על השור, ומשום כך אין המזיק יכול להעביר את השור לרשות אחרת.
<b>קָדְמוּ בַּעֲלֵי חוֹבוֹת שֶׁל מַזִּיק וּתְפָסוּהוּ</b>. כגון שלווה המזיק ממון מאדם וקדם המלווה ותפס את השור.
<b>בֵּין שֶׁחָב עַד שֶׁלֹּא הִזִּיק בֵּין שֶׁלֹּא חָב עַד שֶׁהִזִּיק</b>. אין זה משנה אם הייתה ההלוואה קודם לנזק או לא.
<b>שֶׁאֲפִלּוּ הָיָה שֶׁל בַּעֲלֵי חוֹבוֹת מִתְּחִלָּה וכו‘</b>. שהשור עצמו שהזיק משועבד תמיד לניזק, בכל רשות שבה נמצא. ובכל מקרה שבו ניזק אדם מהשור הוא קודם לכל בעלי החוב האחרים (ראה שטמ“ק בבא קמא לד,א בשם תלמיד רבנו פרץ).
<h3> ט</h3>
<b>בֵּין עָמַד בַּדִּין בֵּין שֶׁלֹּא עָמַד בַּדִּין... מַה שֶּׁעָשָׂה עָשׂוּי</b>. שמכיוון שהניזק גובה את הנזק מרכושו של המזיק ולאו דווקא מגופו של השור, אין לו חלק בבעלות בשור והוא ברשותו של המזיק לגמרי.
<b>קָדְמוּ בַּעֲלֵי חוֹבוֹת וְהִנְהִיגוּהוּ</b>. כתשלום עבור החוב.
<b>לְפִי שֶׁאֵין מִשְׁתַּלֵּם הַנִּזָּק אֶלָּא מִן הַיָּפֶה שֶׁבְּנִכְסֵי הַמַּזִּיק</b>. ולאו דווקא מן השור שהזיק.
<b>וַהֲרֵי כָּל נְכָסָיו מְשֻׁעְבָּדִין לְנֶזֶק זֶה</b>. ואם כן השור אינו אלא פרט מתוך כל שאר נכסי המזיק שמשועבדים לתשלום הנזק, ובמצב זה יכולים בעלי החוב להקדים את הניזק ולתפוס את השור, שכך הוא הדין במיטלטלין (ראה הלכות מלווה ולווה כ,ב).
<h3> י</h3>
<b>סֻבִּין</b>. פסולת התבואה לאחר טחינתה.
<h3> יא</h3>
<b>וְגוֹבִין לַנִּזָּק מִן הַזִּבּוּרִית</b>. קרקע פחותה, ודין מיוחד הוא ביתומים כמבואר בהלכה הבאה.
<b>וְהַמִּטַּלְטְלִין אֵין מִשְׁתַּעְבְּדִין לְבַעַל חוֹב</b>. כלל הוא שאין המיטלטלין של הלווה משתעבדים לחוב, ולכן הנפרע מן היורש אינו גובה מן המיטלטלין שלו (הלכות מלווה ולווה יא,ז).
<b>וְאִם תָּפַס הַנִּזָּק וכו‘</b>. ראה שם ה“ח.
<h3> יב</h3>
<b>כְּבָר תִּקְּנוּ הַגְּאוֹנִים לִגְבּוֹת בַּעַל חוֹב מִן הַמִּטַּלְטְלִין</b>. אפילו כשגובה מן היורשים (ראה הלכות מלווה ולווה יא,יא).
<b>גּוֹבִין לָהֶם מִן הַזִּבּוּרִית</b>. מהקרקע הפחותה, ולא מהקרקע המשובחת כפי שמשלם המזיק בדרך כלל.
<b>כְּמוֹ שֶׁיִּתְבָּאֵר</b>. הלכות מלווה ולווה יט,א.
<h3> יג</h3>
<b>וְאֵין חַיָּבִין בְּכֹפֶר</b>. שור מועד שהמית אדם חייב בעליו בכופר (לקמן י,ב).
<b>וְאֵין הַבְּהֵמָה נֶהֱרֶגֶת</b>. שור שהמית אדם נסקל, בין תם ובין מועד (לקמן י,א).
<b>שֶׁלֹּא תֹּאמַר וכו‘</b>. שבמקומות שבהם מתרחשים נזקי בעלי החיים מצויים לרוב דווקא אנשים הפסולים לעדות, ושמא נתבסס על עדותם.
<b>בְּאֻרְיוֹת הַסּוּסִים</b>. אורוות הסוסים.
<b>הָעֲבָדִים וְהָרוֹעִים</b>. ושניהם פסולים לעדות (ראה הלכות עדות ט,ד, י,ד).
<b>קְטַנִּים אוֹ נָשִׁים</b>. ואף הם פסולים להעיד (שם ט,ז, ט,ב).
<h3> יד</h3>
<b>אַף עַל פִּי שֶׁזֶּה מְנֻגָּח וְזֶה מוּעָד לִגַּח</b>. שהשור שנמצא קרוב למת הוא מועד, וסביר שנגח.
<b>זֶה מְנֻשָּׁךְ</b>. שנמצא השור ההרוג נשוך.
<b>וְזֶה מוּעָד לִשַּׁךְ</b>. ומן הסתם הרגו.
<b>אֵין אוֹמְרִין וכו‘</b>. אלא נדרשת ראיה ברורה על פי עדים.
<b>גָּמָל הָאוֹהֵר בֵּין הַגְּמַלִּים</b>. נראה שהכוונה לגמל מיוחם, ובשעת ייחומם זכרי הגמלים מתפרעים מאוד ונלחמים זה בזה בנשיכות ובעיטות, עד שלעתים הורגים זה את זה.
<h2>פרק ט</h2>
<h3> א</h3>
<b>בְּהֵמָה מְעֻבֶּרֶת שֶׁהִזִּיקָה</b>. והיא תמה, וחייב הבעלים לשלם חצי נזק מגופה.
<b>גּוֹבֶה חֲצִי נֶזֶק מִמֶּנָּה וּמִוְּלָדָהּ</b>. שמתחשבים גם בערך הוולד, ואם אין בערך הפרה כדי חצי הנזק ייגבה מדמי הוולד.
<b>מִפְּנֵי שֶׁהוּא מִגּוּפָהּ</b>. ונחשב לחלק ממנה, והוא חלק מן הגורם המזיק (ראה מאירי בבא קמא מז,א ולקמן יא,יא-יב).
<b>אֵינוֹ גּוֹבֶה מִבֵּיצָתָהּ</b>. שהייתה בתוכה בעת שהזיקה.
<b>מִפְּנֵי שֶׁהַבֵּיצָה... מֻבְדֶּלֶת וּמֻפְרֶשֶׁת</b>. שהיא נפרדת במהותה מגוף העוף.
<h3> ב</h3>
<b>וְנִמְצָא וְלָדָהּ בְּצִדָּהּ</b>. לאחר הנגיחה.
<b>אִם עַד שֶׁלֹּא נָגְחָה יָלְדָה</b>. ולא היה לוולד כל קשר לנגיחה.
<b>אוֹ אַחַר שֶׁנָּגְחָה יָלְדָה</b>. והוולד היה חלק ממנה בעת שנגחה.
<b>וְאֵינוֹ גּוֹבֶה מִן הַוָּלָד כְּלוּם</b>. שמתוך הספק ידו של הנתבע על העליונה.
<b>שֶׁהַמּוֹצִיא מֵחֲבֵרוֹ עָלָיו הָרְאָיָה</b>. הרוצה להוציא ממון מחברו הוא שצריך להביא ראיה לדבריו, ואז יגבה גם מן הוולד.
<h3> ג</h3>
<b>וְנִמְצָא עֻבָּרָהּ נוֹפֵל בְּצִדָּהּ</b>. שמת עוברה.
<b>אוֹ מֵחֲמַת הַנְּגִיחָה הִפִּילָה</b>. ואז כלול העובר בתשלום הנזק, כמבואר בהלכה הבאה.
<h3> ד</h3>
<b>אֵין שָׁמִין פְּחַת הַפָּרָה בִּפְנֵי עַצְמָהּ</b>. ההפרש בין ערכה לפני הנזק ולאחריו.
<b>וּפְחַת הַוָּלָד בִּפְנֵי עַצְמוֹ</b>. הפער בין ולד חי למת. ובדרך זו חשבון ההפסד גדול יותר מאחר שמעריכים כל אחד בפני עצמו (רש“י בבא קמא מז,א). ועוד, שגם בלא הנגיחה לא בטוח שהיה העובר יוצא חי (רבנו ברוך הספרדי שם).
<b>אֶלָּא שָׁמִין וכו‘</b>. מעריכים את ההפרש בין שווייה של הפרה כשהייתה מעוברת לעומת שווי הפרה והעובר המת כעת. שהנגיחה פגעה בפרה בהיותה מעוברת ויש לראות את העובר כחלק מגופה (בבלי בבא קמא מז,א).
<h3> ה</h3>
<b>הָיְתָה הַפָּרָה לְאֶחָד וְהַוָּלָד לְאֶחָד</b>. הפרה שייכת לאדם אחד והוולד לאדם אחר. ובמה שפחת ערך הפרה מחמת שהפילה, כלול גם חלק המגיע לבעל הוולד, כפי שיתבאר.
<b>הֲרֵי פְּחַת הַשֻּׁמָּן וכו‘</b>. השומן שפחת מתוך גוף הפרה עקב הנגיחה וההפלה.
<b>לְבַעַל הַפָּרָה</b>. משום שחלק השומן שבה אינו קשור לוולד עצמו (מאירי בבא קמא מז,א).
<b>וּפְחַת הַנֶּפַח</b>. מה שפחתה הבהמה מנפחה החיצוני, ויש לכך השלכה כלכלית שהרי עבור פרה תפוחה וגדולה יותר ישלמו יותר.
<b>חוֹלְקִין אוֹתוֹ</b>. מאחר שגם הוולד תרם לנפחה הגדול של הבהמה.
<b>וְהַנֵּפֶל שֶׁל בַּעַל הַוָּלָד</b>. שמלבד ההתחשבות בשומן ובנפח הפרה, ערכה של מעוברת גדול יותר בעיקר בשל הוולד שהיא עתידה ללדת, וערך זה מגיע כולו לבעל הוולד. ולכן בעל הוולד מקבל את הנפל (כדלעיל ז,ח) והמזיק משלים לו את שאר מה שהפסידו (ערוה“ש חו“מ שצט,ו-ז).
<h3> ו</h3>
<b>שֶׁמָּא בַּסֶּלַע לָקָה</b>. ייתכן שהשור הוזק על ידי סלע וכיוצא בזה.
<b>וְאַף עַל פִּי שֶׁהַנִּזָּק אוֹמֵר וכו‘</b>. שאף אם הנתבע אינו סותר את דברי הניזק, אין הניזק יכול להוציא ממנו ממון עד שיביא ראיה ברורה לטענתו.
<b>וַדַּאי אַתָּה יוֹדֵעַ שֶׁשּׁוֹרְךָ הִזִּיק</b>. והרי אתה משקר וטוען שאינך יודע דבר.
<b>נִשְׁבָּע הֶסֵּת שֶׁאֵינוֹ יוֹדֵעַ</b>. שבועה קלה (ללא נקיטת חפץ) מתקנת חכמי הגמרא ונועדה למקרה שבו הנתבע מכחיש את דברי התובע והלה אינו יכול להשביעו בשבועה חמורה (ראה הלכות טוען ונטען א,ג).
<b>אִם הָיָה מוּעָד</b>. שמטרת השבועה היא לגרום לנתבע להודות במקרה שהוא משקר. ואמנם בשור מועד דינו של המודה הוא שמשלם וממילא תועיל גם שבועה.
<b>אֲבָל אִם הָיָה תָּם... פָּטוּר</b>. מאחר שחצי נזק הוא קנס והמודה בו פטור (לעיל ב,ז-ח), אין תועלת בחיובו בשבועה.
<h3> ז</h3>
<b>שְׁנֵיהֶן פְּטוּרִין</b>. שאין לניזק את מי לתבוע מאחר שכל אחד דוחה אותו אצל השני.
<b>וְאִם הָיוּ שְׁנֵיהֶן שֶׁל אִישׁ אֶחָד</b>. וברור אפוא שאחד משווריו הזיק.
<b>מִגּוּף הַפָּחוּת שֶׁבִּשְׁנֵיהֶם</b>. במקרה שהם תמים. ומאחר שאין לניזק ראיה איזה שור הוא שנגח, ישלם המזיק מגופו של הפחות, ואם אין בו כדי חצי הנזק יפסיד הניזק.
<b>וְאִם הָיוּ מוּעָדִין</b>. ואז אין שוויו של השור המזיק משמעותי לגבי גובה התשלום.
<h3> ח</h3>
<b>בְּשֶׁשְּׁנֵי הַשְּׁוָרִים עוֹמְדִין</b>. קיימים בחיים לפנינו.
<b>הָבֵא רְאָיָה שֶׁזֶּה הָעוֹמֵד הוּא שֶׁהִזִּיק וַאֲשַׁלֵּם לְךָ</b>. שהרי ייתכן שהתם הוא שהזיק והוא שמת או אבד, ואם כן פטור המזיק מלשלם שאין התם משלם אלא מגופו (ובמקרה ששניהם תמים פשוט שהמזיק פטור לעולם עד שייוודע איזה שור הזיק).
<h3> ט</h3>
<b>אֶחָד גָּדוֹל וְאֶחָד קָטָן</b>. ושניהם תמים.
<b>גָּדוֹל הִזִּיק</b>. וחצי הנזק ישולם מגופו.
<b>קָטָן הִזִּיק</b>. הנתבע מודה ששורו נגח אך לטענתו מדובר בשור הקטן, ומוכן לשלם מתוך ערך גופו ולא יותר.
<b>מוּעָד הִזִּיק</b>. והתשלום הנדרש הוא על נזק שלם.
<b>הַמּוֹצִיא מֵחֲבֵרוֹ עָלָיו הָרְאָיָה</b>. ובשני המקרים פטור המזיק לגמרי מתשלום אף על פי שהודה על אחד משווריו שהזיק. שמאחר שהניזק טוען שהשור השני הוא זה שנגח, הריהו כאילו אומר שהשור הראשון שהמזיק הודה בו — לא נגח (ראה לקמן הי“א).
<h3> י</h3>
<b>אֶלָּא עֵדִים מְעִידִים שֶׁאֶחָד מִשְּׁנֵי אֵלּוּ הִזִּיק</b>. ולא יודעים אם הגדול או הקטן, התם או המועד.
<b>מְשַׁלֵּם הַמַּזִּיק כְּמוֹ שֶׁאָמַר</b>. משלם על נזקי השור שהודה בו. ושונה מקרה זה מההלכה הקודמת, שהרי כאן יש עדים על כך שאחד השוורים בוודאי נגח (מ“מ).
<b>וְאִם טָעַן הַנִּזָּק שֶׁאַתָּה יוֹדֵעַ וַדַּאי שֶׁזֶּה הִזִּיק בְּפָנֶיךָ</b>. שטען הניזק שהמזיק ראה בעצמו שהנגיחה נעשתה על ידי השור שטוען לגביו הניזק.
<b>הֲרֵי הַמַּזִּיק נִשְׁבָּע שְׁבוּעַת הַתּוֹרָה... שֶׁהֲרֵי הוֹדָה בְּמִקְצָת</b>. חייב המזיק להישבע מן התורה כדי להיפטר משאר התשלום. שכל הכופר במקצת טענת התובע ומודה בחלקה חייב שבועה מן התורה (הלכות טוען ונטען א,א).
<h3> יא</h3>
<b>הָיוּ הַנִּזָּקִין שְׁנַיִם</b>. תמים.
<b>גָּדוֹל הִזִּיק אֶת הַגָּדוֹל וְקָטָן אֶת הַקָּטָן</b>. ואם כן סביר שבשוורים המזיקים יהיה כדי חצי הנזק.
<b>קָטָן הִזִּיק אֶת הַגָּדוֹל</b>. והסכום לתשלום חצי הנזק לא יעלה על ערך גוף השור הקטן.
<b>מוּעָד הִזִּיק אֶת הַגָּדוֹל וכו‘</b>. כך שתשלום הנזק השלם יהיה גדול יותר וחצי הנזק יהיה קטן יותר. והמזיק טוען להיפך.
<b>הַמּוֹצִיא מֵחֲבֵרוֹ עָלָיו הָרְאָיָה</b>. ואם אין ראיה המזיק פטור לגמרי אף שהודה שהשוורים שלו הזיקו, כמבואר בהמשך.
<b>לֹא הָיְתָה שָׁם רְאָיָה בְּרוּרָה הַמַּזִּיק פָּטוּר</b>. לא היו עדים שזיהו בדיוק מי נגח את מי, אך ראו שהשניים נגחו את שני השוורים. ובמקרה זה אף שיש עדים, פטור המזיק לגמרי (אבן האזל ויד"פ, ועיין בדבריהם בטעם החילוק בין הלכה זו ללעיל ה"י). ויש מפרשים שבהלכה זו מדובר שלא היו עדים כלל, אבל אם יש עדים שהשניים נגחו, אף שלא זיהו בדיוק מי נגח את מי חייב המזיק לשלם כפי שטען כדלעיל ה"י (מ"מ).
<b>לְמָה זֶה דּוֹמֶה... וְנִפְטָר אַף מִדְּמֵי שְׂעוֹרִים כְּמוֹ שֶׁיִּתְבָּאֵר בְּהִלְכוֹת טוֹעֵן</b>. זהו הבסיס להלכות אלו – שהתובע את חברו חיטים והלה מכחישו אך מודה שחייב שעורים, הרי הוא נפטר אף מדמי השעורים, שבכך שהתובע לא טען לשעורים הריהו כאומר שהנתבע איננו חייב לו שעורים (הלכות טוען ונטען ג,י). ומכל מקום חייבו חכמים את הנתבע להישבע על החיטים שבועה קלה בלא נקיטת חפץ ('שבועת היסת') כדין כל אדם שכופר בטענת חברו (שם א,ג).
<b>וְאִם תָּפַס הַנִּזָּק הֲרֵי זֶה מִשְׁתַּלֵּם... כְּמוֹ שֶׁהוֹדָה הַמַּזִּיק</b>. כפי הדין המבואר שם. והטעם שכשהלך הניזק ותפס הראה שקודם לא דייק וכעת חוזר בו מהודאתו ומסכים עם המזיק שטענתו נכונה (ר"ח בבא קמא לה,ב; יד"פ).
<b>לַקָּטָן מִן הַגָּדוֹל</b>. והוא הדין לקטן מן המועד, במקרה האחר, אלא שנקט הרמב"ם דוגמא.
<h3> יב</h3>
<b>שׁוֹר</b>. תם.
<b>וְחָזַר וְנָגַח שׁוֹר אַחֵר</b>. לפני שהספיקו המזיק והניזק לחלוק בדמי השור (וראה אבן האזל ויד“פ בנוגע לשאלה אם מדובר כאן לפני או אחרי גמר דין).
<b>הֲרֵי הַנִּזָּק הָרִאשׁוֹן וְהַבְּעָלִים כְּשֻׁתָּפִין בּוֹ</b>. והם נושאים יחד באחריות הנזקים העתידיים.
<b>חָזַר וְנָגַח שׁוֹר אַחֵר שָׁוֶה מָאתַיִם וכו‘</b>. והניזק הנוכחי רשאי לגבות גם הוא מאה מדמי השור.
<b>הָאַחֲרוֹן נוֹטֵל מֵאָה</b>. שיעור חצי הנזק.
<b>וְהַנִּזָּק שֶׁלְּפָנָיו עִם הַבְּעָלִים</b>. אשר נחשבים שותפים לנזק.
<b>נוֹטְלִין חֲמִשִּׁים חֲמִשִּׁים</b>. שמאחר שלכל אחד מהם היה חלק בחצי מדמי השור (מאה לכל אחד) ישלם כל אחד חצי מהחוב לניזק. והיינו שייתן כל אחד חמישים לניזק השני, ויישאר להם חמישים דינרים לכל אחד.
<b>הָאַחֲרוֹן נוֹטֵל מֵאָה</b>. חצי מסכום הנזק כדין שור תם.
<b>וְהַנִּזָּק שֶׁלְּפָנָיו חֲמִשִּׁים</b>. לניזק הקודם היה חלק בחצי מדמי השור (מאה) וישתתף בחצי מהתשלום — חמישים דינרים.
<b>וְהַנִּזָּק הָרִאשׁוֹן עִם הַבְּעָלִים נוֹטְלִין חֲמִשָּׁה וְעֶשְׂרִים וכו‘</b>. שלכל אחד מהם היה חלק של רבע מדמי השור (חמישים), ולכן כל אחד נותן חצי מחלקו ויישאר לכל אחד מהם עשרים וחמישה דינרים.
<b>וְכֵן עַל דֶּרֶךְ זוֹ חוֹלְקִין וְהוֹלְכִין</b>. שרואים תמיד את הניזקים הראשונים שותפים עם הבעלים בחלק מהשור, וכל אחד מהם משלם חצי מהחלק שהיה לו בשור.
<h3> יג</h3>
<b>נִזָּק שֶׁתָּפַס הַבְּהֵמָה שֶׁהִזִּיקָה</b>. שלא המתין למכירת השור אלא לקחו לרשותו.
<b>נַעֲשָׂה עָלֶיהָ שׁוֹמֵר שָׂכָר לִנְזָקֶיהָ</b>. שומר שכר אחראי על נזקים שתעשה הבהמה (לעיל ד,ד), ומאחר שהכניס הניזק את הבהמה לרשותו נעשה אחראי לבדו על נזקיה.
<b>וְחָזַר וְנָגַח וְהִפְסִיד בְּמֵאָה וְאַרְבָּעִים</b>. ואם כן חצי הנזק המגיע לניזק האחרון הוא שבעים דינרים.
<b>מִשְׁתַּלֵּם שִׁבְעִים</b>. מקבל שבעים דינרים כתשלום על נזקו, וכולם מחלקו של הניזק הראשון.
<b>מִשְׁתַּלֵּם מוֹתַר נִזְקוֹ וְהוּא שְׁלֹשִׁים</b>. שמתוך מאה הדינרים שהגיעו לו, שילם שבעים לניזק השני ונשארו לו אם כן שלושים בחלקו.
<b>וְהַבְּעָלִים מֵאָה</b>. חצי מהנזק שנעשה לראשון. שאין הבעלים אחראים למה שהזיקה הבהמה אחר שתפסוה.
<b>וְכֵן כָּל כַּיּוֹצֵא בָּזֶה</b>. בכל פעם שיתפוס הניזק ייגבה כל התשלום על נזק עתידי מחלקו בלבד.
<h3> יד</h3>
<b>שְׁנֵי שְׁוָרִים תַּמִּין שֶׁחָבְלוּ זֶה בָּזֶה מְשַׁלְּמִין בַּמּוֹתָר חֲצִי נֶזֶק</b>. אומדים כמה הוא חצי הנזק של כל אחד מהם, ואת ההפרש מקבל זה שנזקו גדול יותר.
<b>מוּעָד בַּתָּם</b>. אם הנזק השלם שחייב המועד גדול יותר מחצי הנזק שחייב התם.
<b>וְתָם בַּמּוּעָד</b>. אם חצי הנזק שחייב התם גדול יותר מכל הנזק שחייב המועד.
<b>שׁוֹר תָּם שֶׁהִפְסִיד בְּשׁוֹר תָּם אַחֵר שָׁוֶה מֵאָה</b>. וחיובו הוא חמישים דינרים.
<b>וְחָזַר זֶה הָאַחֲרוֹן וְהִפְסִיד שָׁוֶה אַרְבָּעִים</b>. וחייב אם כן עשרים דינרים, ונמצא שההפרש ביניהם שלושים דינרים.
<b>הָיוּ שְׁנֵיהֶן מוּעָדִין... שִׁשִּׁים</b>. מנכים את כל הנזק שהזיק השני (ארבעים) מתוך כל מה שהזיק הראשון (מאה), וישלם שישים.
<b>הָרִאשׁוֹן מוּעָד</b>. ונזק שלם שלו מאה.
<b>וְהָאַחֲרוֹן תָּם</b>. וחצי נזקו עשרים.
<b>הָרִאשׁוֹן תָּם</b>. וחצי נזקו חמישים.
<b>וְהָאַחֲרוֹן מוּעָד</b>. ונזק שלם שלו ארבעים.
<h2>פרק י</h2>
<h3> א</h3>
<b>בְּכָל מָקוֹם</b>. אף ברשות המזיק עצמו (ראה לקמן הי“א).
<b>פָּטוּר כְּדִינֵיהֶם</b>. שכך הדין אצלם ששור ההורג אדם לא מחויב מיתה, ויש לפסוק בזה כדיניהם (ראה לעיל ח,ה).
<h3> ב</h3>
<b>וְאֶחָד הַשּׁוֹר וְאֶחָד שְׁאָר בְּהֵמָה וכו‘</b>. דין סקילה חל על כל בעל חיים שהרג אדם. ואף שבתורה מדובר על שור, לא דיבר הכתוב אלא בהווה (לעיל א,א).
<b>וְהַמּוּעָד חַיָּב בַּכֹּפֶר</b>. שחייב הבעלים לשלם כסף לכפר על נפשו, כנלמד מן הפסוק לקמן ה“ד.
<h3> ג</h3>
<b>וְהוֹאִיל וְכָל בְּהֵמָה חַיָּה וָעוֹף שֶׁהָרְגוּ אָדָם נִסְקָלִין</b>. אף אם הם תמים.
<b>הֵיאַךְ יִמָּצֵא מוּעָד לַהֲרֹג וכו‘</b>. והרי אין השור נעשה מועד אלא לאחר שלוש פעמים (לעיל ו,א), ואיך יגיע להיות מועד כך שייווצר מצב שיחייב את בעליו בכופר.
<b>כְּגוֹן שֶׁהָרַג שְׁלֹשָׁה גּוֹיִם</b>. ולא נסקל על כך, כאמור לעיל ה“א. אבל מאחר שראינו שמורגל בהריגה אפשר להעיד עליו ולהגדירו כמועד.
<b>טְרֵפָה</b>. אדם שלקה בגופו מחמת מחלה או חבלה והוא עתיד למות מחמת מצב זה. ואדם ההורג טרפה פטור ממיתה (הלכות רוצח ב,ח), וכך גם הדין בשור שהרג טרפה שפטור ממיתה. ומכל מקום מכיוון שהרג שלוש פעמים נעשה מועד.
<b>וְאַחַר כָּךְ הָרַג שָׁלֵם</b>. אדם בריא.
<b>אוֹ שֶׁהָרַג וּבָרַח וכו‘</b>. ברח שלוש פעמים, ומטעם זה לא נסקל עד עתה.
<b>שֶׁאֵין הַבְּעָלִים חַיָּבִין בַּכֹּפֶר עַד שֶׁיִּסָּקֵל הַשּׁוֹר</b>. ולפיכך אם לא היה נתפס גם בפעם הרביעית לא היו הבעלים משלמים כופר אף שנגח לאחר שנעשה מועד. וכל זה במקרה שהשור חייב סקילה שאז אין הבעלים משלמים את הכופר עד שייסקל בפועל. ואולם, אם אין על השור חיוב סקילה, כגון שהרג שלא בכוונה, יחויבו הבעלים בכופר במצב שהשור מועד, ואף שלא נסקל (לקמן ה“ט, כס“מ כאן).
<b>וְכֵן אִם סִכֵּן שְׁלֹשָׁה בְּנֵי אָדָם</b>. נגח שלושה אנשים ולא הרגם (ומטעם זה לא נסקל השור) אבל הביאם למצב של סכנת חיים. ומחמירים בכגון זה לעניין כופר שייקרא השור מועד להריגה. שהכופר בא לכפר וגם נובע מפשיעה של הבעלים ויש להחמיר בו (יד“פ בשם רלב“ג שמות כא).
<b>כְּאֶחָד</b>. באותו היום (אך לא בבת אחת), שאף בזה החמירו לעניין כופר, שייעשה השור מועד גם ביום אחד (רלב“ג).
<b>אוֹ הָרַג שָׁלֹשׁ בְּהֵמוֹת</b>. ואין השור נסקל על הריגה זו.
<b>הֲרֵי זֶה מוּעָד לַהֲרִיגָה</b>. ואף שלעיל (ו,ח) משמע שלעניין חיוב ממון אין נעשה השור מועד לאדם לאחר שהזיק לבהמה, חמור דין כופר וייעשה השור מועד להרוג בכגון זה (כס“מ).
<b>הִכִּירוּ הָעֵדִים אֶת בַּעַל הַשּׁוֹר</b>. ידעו שהשור הנוגח הוא אחד משווריו של אדם זה.
<b>וְלֹא הִכִּירוּ אֶת הַשּׁוֹר בְּפַעַם רִאשׁוֹנָה וּשְׁנִיָּה וּשְׁלִישִׁית</b>. לא זיהו במדויק איזה שור זה, אך ידעו שאותו שור נגח את שלוש הנגיחות (רלב“ג שם, אבן האזל).
<b>וּבָרְבִיעִית רָאוּ שׁוֹרוֹ שֶׁהָרַג וכו‘</b>. שוב ידעו שזהו אחד משווריו, אך כבר לא היו בטוחים אם זה אותו אחד.
<b>הוֹאִיל וְהוּעֲדוּ הַבְּעָלִים וכו‘</b>. מאחר שידע הבעלים שאחד משווריו מועד להרוג היה לו לשמור היטב את כולם. ולפיכך משלם כופר על הנגיחה האחרונה, אף אם השור הנוגח היה תם.
<h3> ד</h3>
<b>זֶה שֶׁנֶּאֱמַר בַּתּוֹרָה</b>. לגבי שור מועד שהרג אדם.
<b>מִפִּי הַשְּׁמוּעָה</b>. מסורת חכמים בפירוש הכתובים.
<b>בִּידֵי שָׁמַיִם</b>. שלא נהרג על ידי בית דין, ודינו מסור לשמים.
<b>כֹּפֶר הַנֶּהֱרָג</b>. כופר לפי שוויו של האדם שנהרג, ראה לקמן יא,א.
<b>נִתְכַּפֵּר לוֹ</b>. על ידי הכופר מתכפר חטאו ששורו הזיק והוא נפטר מן המיתה בידי שמים.
<b>וְאַף עַל פִּי שֶׁהַכֹּפֶר כַּפָּרָה הוּא</b>. ובדרך כלל הזקוק לכפרה אין בית הדין נדרש לדוחקו לשלם (ראה הלכות מעשה הקרבנות יד,יז).
<b>מְמַשְׁכְּנִין אֶת מִי שֶׁנִּתְחַיֵּב בַּכֹּפֶר בְּעַל כָּרְחוֹ</b>. בית הדין מתערב ונוטל משכון מנכסי המזיק עד שישלם. שמאחר שאין דמי הכפרה מגיעים למקדש אלא לחברו, ועוד שכאן לא הוא זה שחטא אלא ממונו, חוששים שהצורך בכפרה לא יהיה חשוב בעיניו ולא ישתדל לשלם (בבלי בבא קמא מ,א).
<h3> ה</h3>
<b>שֶׁהֲרֵי כָּל אֶחָד מִשְּׁנֵיהֶן צָרִיךְ כַּפָּרָה גְּמוּרָה</b>. שאין הכופר בא בשביל הניזק אלא לשם כפרת המזיק, וכדי לכפר על נפשו יביא כל אחד את הכופר במלואו.
<h3> ו</h3>
<b>אֵין גּוֹמְרִין דִּינוֹ שֶׁל שׁוֹר</b>. פוסקים את דינו לסקילה.
<b>שׁוֹר הַמִּדְבָּר</b>. שאינו של איש.
<b>וְשׁוֹר הַהֶקְדֵּשׁ</b>. השייך לבית המקדש.
<b>וְשׁוֹר גֵּר שֶׁמֵּת וְאֵין לוֹ יוֹרְשִׁין</b>. הגר אינו קשור למשפחתו הקודמת, ואם לא הוליד ילדים בהיותו ישראל הרי שאין לו אף יורש ונכסיו הפקר (הלכות זכייה ומתנה א,ו).
<b>וְשׁוֹר הַיְתוֹמִים</b>. של יתומים קטנים, ואינם בדין נזיקין לפי שאין להם דעת, והרי זה כאילו אין לשור בעלים (אור שמח).
<b>הָאַפִּטְרוֹפִּין</b>. אפוטרופוסים, הממונים על רכושם של אחרים (כגון חרש, שוטה או קטן).
<b>וְאֵין הָאַפִּטְרוֹפִּין מְשַׁלְּמִין אֶת הַכֹּפֶר</b>. אף שהשור נסקל.
<b>וְהַקְּטַנִּים... אֵינָן בְּנֵי חִיּוּב</b>. שכל אלו אינם בני שמירה על השור ואינם פושעים במעשהו.
<h3> ז</h3>
<b>שׁוֹר שֶׁהוּא טְרֵפָה</b>. עומד למות בשל פציעה או מחלה (ראה הלכות שחיטה פרקים ה-י לגדרי טרפה בבהמות).
<b>אוֹ שֶׁהָיָה הַשּׁוֹר שֶׁל אָדָם טְרֵפָה</b>. שהבעלים עומדים למות.
<b>כְּמִיתַת הַבְּעָלִים כָּךְ מִיתַת הַשּׁוֹר</b>. ואף שהפסוק התפרש כעוסק בחיוב מיתה בידי שמים (לעיל ה“ד), מכל מקום נלמד ממנו שמיתת השור תלויה בדין חיוב מיתה של הבעלים. ולכן במקרה שהבעלים טרפה ולא חייב מיתה (כמבואר בסמוך), גם השור אינו מת. וכן אם השור עצמו טרפה אינו מת, כשם שבעליו לא היה חייב מיתה במצב כזה.
<b>וְכֵיוָן שֶׁבְּעָלָיו כַּמֵּת הֵם חֲשׁוּבִין וְאֵין צְרִיכִין מִיתָה וכו‘</b>. שהדין הוא שאדם טרפה שהרג לא חייב מיתה (ראה הלכות רוצח ב,ט). ומשום כך במקרים הנזכרים כאן גם השור לא חייב מיתה, שדינו כבעליו.
<h3> ח</h3>
<b>הַמְשַׁסֶּה כַּלְבּוֹ בַּחֲבֵרוֹ</b>. מעודד ומגרה את כלבו שינשוך אדם אחר.
<b>אֵין הַכֶּלֶב נִסְקָל</b>. שחיוב מיתה חל רק על חיה שהורגת מרצונה ולא על ידי שעוררו אותה לכך, שבאופן זה היא נחשבת כאנוסה (לעיל ו,ה, הלכות איסורי מזבח ד,ג).
<b>וַאֲפִלּוּ הִשִּׁיכוֹ בּוֹ</b>. פתח את פי הנחש והצמיד את שיניו לגוף חברו.
<b>וַהֲרָגוֹ</b>. על ידי ארס שפלט לגופו.
<b>שֶׁסַּם הַנָּחָשׁ</b>. הארס.
<b>מֵעַצְמוֹ הוּא מְקִיאוֹ</b>. שהארס גורם למוות ולא הנשיכה, ומצוי הארס בתוך גופו של הנחש ומעצמו הוא מוציאו, ואף שעשה זאת בעידוד ובגירוי האדם, את עיקר המוות עשה בעצמו (ערוה“ש חו“מ תה,ט).
<b>פָּטוּר מִמִּיתַת בֵּית דִּין</b>. וכן הדין גם במשסה, שבכל אלו אין מעשה ישיר של הריגה על ידי האדם. אבל מכל מקום “הרי הוא רוצח ודורש דמים דורש ממנו דם“ (הלכות רוצח ג,י).
<h3> ט</h3>
<b>עַד שֶׁתִּתְכַּוֵּן לְהַזִּיק לְמִי שֶׁהִיא חַיֶּבֶת עָלָיו סְקִילָה</b>. ואז חייבת אף אם התכוונה להרוג אדם אחד והרגה אדם אחר (מ“מ).
<b>לַהֲרֹג אֶת הַבְּהֵמָה</b>. שאין השור נסקל על הריגתה.
<b>וְהָרַג אֶת הָאָדָם</b>. בטעות.
<b>נִתְכַּוֵּן לְנָכְרִי</b>. ואין השור נסקל עליו (לעיל ה“א).
<b>נִתְכַּוֵּן לִנְפָלִים</b>. תינוק שנולד לפני שמלאו לו תשעה חודשי היריון וטרם מלאו לו שלושים יום, שאין ההורגו חייב מיתה (הלכות רוצח ב,ו).
<b>אוֹ בִּקְנָס אִם הֵמִית עֶבֶד</b>. ששור שהרג עבד או שפחה משלם סכום קבוע של שלושים סלעים (לקמן יא,א).
<b>הוֹאִיל וְהוּא מוּעָד לָזֶה</b>. שחיוב הכופר אינו תלוי בכך שהשור יהיה חייב מיתה, אלא בכך שהיה מועד והרג והיה צריך בעליו לשמרו.
<h3> י</h3>
<b>מוּעָד לִנְפֹּל עַל בְּנֵי אָדָם בְּבוֹרוֹת</b>. שהורגל לעשות כן.
<b>וְרָאָה יָרָק בְּבוֹר</b>. בפעם הרביעית.
<b>וְנָפַל לַבּוֹר בִּשְׁבִיל הַיָּרָק</b>. ולא כדי להגיע אל האדם.
<b>מוּעָד לְהִתְחַכֵּךְ בִּכְתָלִים וּמַפִּילָן עַל בְּנֵי אָדָם</b>. שהורגל להתחכך בכתלים הסמוכים לאנשים והם נופלים עליהם.
<b>לַהֲנָאָתוֹ</b>. כגון כדי להתגרד, ולא התכוון לפגוע באדם כלל.
<b>וְהַבְּעָלִים חַיָּבִין בַּכֹּפֶר שֶׁהֲרֵי זֶה מוּעָד וכו‘</b>. שחיוב הכופר אינו תלוי בחיוב המיתה של השור, ומאחר שהורגל בדברים אלו היה על בעליו לשמרו היטב.
<b>וְהֵיאַךְ יִוָּדַע שֶׁלַּהֲנָאָתוֹ נִתְחַכֵּךְ</b>. ולא להרוג את אותו אדם.
<h3> יא</h3>
<b>עַד שֶׁתָּמִית בְּהֶמְתָּן חוּץ מֵרְשׁוּתָם</b>. אבל אם נכנס אדם לרשותם ונהרג שם אין זו אשמת הבעלים (ראה לעיל א,ז).
<b>אַף עַל פִּי שֶׁהוּא בִּסְקִילָה</b>. כדלעיל ה“א, שהשור חייב סקילה בכל מקום שבו הרג.
<b>לִתְבֹּעַ שְׂכָרוֹ</b>. כגון פועל של בעל הבית.
<b>אוֹ חוֹבוֹ</b>. שהלווה לו.
<h3> יב</h3>
<b>עָמַד בַּפֶּתַח</b>. החצר.
<b>הִין</b>. כן.
<b>שֶׁאֵין מַשְׁמַע הִין אֶלָּא עֲמֹד בִּמְקוֹמְךָ עַד שֶׁאֲדַבֵּר עִמְּךָ</b>. שענה כן כדי לומר שתכף יגיע ושבינתיים יעמוד האדם במקומו.
<h3> יג</h3>
<b>כְּדֶרֶךְ הִלּוּכָהּ</b>. אגב הילוכה, בלא תשומת לב ובלי כוונה להזיק.
<b>שֶׁהָרֶגֶל מוּעֶדֶת לְהַזִּיק כְּדֶרֶךְ הִלּוּכָהּ</b>. דרכה של בהמה להזיק בכך. ומאחר שהבהמה מועדת לכך תמיד, חייב הבעלים בכופר כבר בפעם הראשונה שהרגה כך, שהיה עליו לשמרה היטב (מ“מ).
<b>כְּמוֹ שֶׁבֵּאַרְנוּ</b>. לעיל א,ז. ודווקא ברשות הניזק חייבים על אלו, אבל אם דרסה תינוק ברשות הרבים — מאחר שאין חייבים שם על נזקי רגל (שם ה“י), הרי שגם כופר אין שם כלל.
<h3> יד</h3>
<b>שְׁלֹשִׁים סֶלַע הַקָּצוּב בַּתּוֹרָה</b>. לקמן יא,א.
<b>אִם הֵמִית שֶׁלֹּא בְּכַוָּנָה</b>. ואז פטור גם מסקילה (שאם המית בכוונה והתחייב מיתה אין חייב תשלום ממון על הנזק שעשה — לקמן יא,ז).
<b>מְשַׁלֵּם חֲצִי דְּמֵי הָעֶבֶד אוֹ דְּמֵי הַשִּׁפְחָה מִגּוּפוֹ וכו‘</b>. שהעבד והשפחה הם רכושו של בעליהם, ומאחר שהרגם שור זה והפסיד ממון בעליהם יתחייב בעליו בתשלום חצי מהנזק, כדין שור תם שהרג את שור חברו (ראה גם לקמן יא,ד).
<h2>פרק יא</h2>
<h3> א</h3>
<b>כַּמָּה הוּא הַכֹּפֶר</b>. הניתן כששור מועד ממית (לעיל י,ב).
<b>כְּמוֹ שֶׁיִּרְאוּ הַדַּיָּנִין וכו‘</b>. בית הדין אומד את גובה הכופר לפי שוויו של הניזק, ורואים כאילו הוא עבד הנמכר בשוק (ראה הלכות ערכין וחרמין א,ט).
<b>כְּכֹל אֲשֶׁר יוּשַׁת עָלָיו</b>. ולמדו במדרש שכוונת הפסוק היא לאומדן בבית הדין (מכילתא דרשב“י כא,ל).
<b>שְׁלֹשִׁים סֶלַע</b>. משקלו של הסלע הוא 384 גרגרי שעורה בינוניים (הלכות שקלים א,ב), ומשקל הגרגר 1/20 גרם.
<b>כֶּסֶף יָפֶה</b>. נקי, בלא תערובת של נחושת וכיוצא בזה (ראה הלכות טוען ונטען ג,ב).
<b>מָנֶה</b>. מאה דינרים.
<b>וְכָל הַמְעֻכָּב גֵּט שִׁחְרוּר</b>. עבד שדינו לצאת לחירות אלא שעדיין לא ניתן לו שטר השחרור, כגון שהיכהו אדונו והפיל שינו או סימא עינו (ראה הלכות חובל ד,יא).
<h3> ב</h3>
<b>הַכֹּפֶר לְיוֹרְשֶׁיהָ מֵאָבִיהָ</b>. יורשים ממשפחתה, דהיינו בניה, ואם אין לה בנים אז יורשיה מאביה (ראה הלכה למשה).
<b>וְאֵינוֹ לַבַּעַל</b>. ואף שבדרך כלל קודם הבעל בירושת אשתו, אין הדבר נוגע לנכסים שבאו לה לאחר מיתתה שאותם אין הבעל יורש אלא ילדיה או משפחת אביה (הלכות נחלות א,יא).
<b>מִי שֶׁחֶצְיוֹ עֶבֶד וְחֶצְיוֹ בֶּן חֹרִין</b>. כגון שהיה של שני שותפים ואחד מהם שחררו. ואף שהדין הוא שכופים את אדונו לשחררו (הלכות עבדים ז,ז) אינו נחשב מעוכב גט שחרור, שכל עוד לא שחררו אדונו בפועל אינו משוחרר כלל (מאירי גיטין מב,ב, ומפרשי הרמב“ם הלכות חובל ד,יא-יב).
<b>נוֹתֵן חֲצִי הַקְּנָס לְרַבּוֹ</b>. לאדונו, כנגד חלקו בעבד זה.
<b>וְהַחֵצִי רָאוּי לִתֵּן וכו‘</b>. מן הדין ראוי היה לתת חצי קנס (חמישה עשר סלעים) לאדון עבור חציו שהוא עבד, וחצי כופר (לפי ערך העבד) ליורשים עבור חציו שהוא בן חורין. אלא שדינו של עבד זה שאין לו יורשים ברורים (שקידושיו בספק — הלכות אישות ד,יז), ולפיכך נשאר הכסף ביד המזיק (בבלי גיטין מב,ב).
<h3> ג</h3>
<b>וְיָצְאוּ יְלָדֶיהָ</b>. הפילה את עובריה.
<b>פְּטוּרִין מִדְּמֵי וְלָדוֹת</b>. ומשלמים רק את נזק האישה.
<b>אֶלָּא לָאָדָם</b>. אדם שבמכתו הרג עובר של אישה משלם את דמי העובר לבעלה (הלכות חובל ד,א).
<h3> ד</h3>
<b>שֶׁזֶּה כְּמִי שֶׁנָּגַח חֲמוֹר מְעֻבֶּרֶת</b>. השפחה הכנענית הרי היא כממון בעליה והיא וולדותיה שלו. לכן שור שנגח אותם דינו כאילו הזיק בהמה מעוברת, ואם הוא מועד בעליו חייבים נזק שלם על הכול.
<b>וְאִם הָיָה תָּם וכו‘</b>. משלם חצי נזק מגופו ככל תם שהזיק.
<h3> ה</h3>
<b>הַכֹּפֶר הַקָּצוּב בַּתּוֹרָה בִּלְבַד</b>. ולא משלם על הוולדות לפי שנחשבים חלק מגוף השפחה, וכלולים גם כן בתשלום הכופר.
<b>כְּמוֹ שֶׁבֵּאַרְנוּ</b>. לעיל ה“א.
<b>כֵּיצַד שָׁמִין אוֹתָן</b>. את דמי הוולדות (ראה גם הלכות חובל ד,ב).
<b>וְנוֹתֵן לִבְעָלֶיהָ הַפְּחָת</b>. הפער בין ערכה כמעוברת לערכה עכשיו.
<b>אוֹ חֶצְיוֹ</b>. אם היה השור תם.
<b>וְאִם הֵמִית אֶת הַשִּׁפְחָה</b>. שבנוסף להרג הוולדות מתה גם האימא, והשור הממית מועד.
<h3> ו</h3>
<b>כְּמוֹ שֶׁבֵּאַרְנוּ</b>. לעיל י,ט.
<b>וְאִם תָּם הוּא וכו‘</b>. ככל דיני שור המזיק, שחייב אדם על נזק שורו גם שלא בכוונה.
<h3> ז</h3>
<b>שׁוֹר תָּם שֶׁהֵמִית וְהִזִּיק</b>. והתחייב השור בסקילה ובעליו בתשלומים.
<b>וְאֵין דָּנִין אוֹתוֹ דִּינֵי מָמוֹנוֹת</b>. הבעלים פטורים מלשלם מאחר ששור תם משלם נזקיו דווקא מגופו (לעיל א,ז), והרי הוא עתיד להיסקל.
<b>דָּנִין אוֹתוֹ דִּינֵי מָמוֹנוֹת</b>. שגם שאר נכסי הבעלים משועבדים לתשלום הנזק.
<b>קָדְמוּ וְדָנוּהוּ דִּינֵי נְפָשׁוֹת תְּחִלָּה</b>. את השור המועד שהמית והזיק, וכבר נגמר דינו לסקילה.
<b>חוֹזְרִין וְדָנִין אוֹתוֹ דִּינֵי מָמוֹנוֹת</b>. באופן המבואר לקמן.
<h3> ח</h3>
<b>וּמֵהֵיכָן מִשְׁתַּלֵּם</b>. שבמקרה זה אין גובים מממון הבעלים, כפי שמתבאר בסמוך.
<b>מִן הַשֶּׁבַח שֶׁהִשְׁבִּיחַ בִּרְדִיָּתוֹ</b>. מה שמרוויחים על ידי חרישת השור בשדה.
<b>אַחַר שֶׁנִּגְמַר דִּינוֹ</b>. שאם משעה שנגמר דינו לסקילה עד שסקלוהו בפועל עבר זמן, תיחשב החרישה שהספיק בינתיים לחרוש כתשלום המגיע לניזק (כס“מ).
<b>אֵין לוֹ בְּעָלִים שֶׁיִּתְחַיְּבוּ בִּנְזָקָיו</b>. משעה שהוא עומד לסקילה נחשב כאילו אין לו בעלים (ראה הלכה הבאה), ואם כן אי אפשר לחייב את בעליו לשלם על מה שהזיק השור (ראה לעיל ח,ד). אולם אף שאין לגבות מנכסי הבעלים דנים את נזק השור, והתשלום מגיע מדמי חרישת השור (מ“מ על פי הבנת לח“מ את דבריו, יד“פ). שאמנם הרי זה כמי שאין לו בעלים, אבל בפועל עומד הוא תחת רשותם וניתן להפיק רווח מחרישתו. ועוד, שכיוון שעשו הדיינים שלא כדין בכך שהקדימו לדונו לסקילה, הפסידו את הניזק ויכולים בשל כך לגבות לפחות באופן זה (ראה אבן האזל).
<b>אֵין דָּנִין אוֹתוֹ דִּינֵי מָמוֹנוֹת</b>. שכאמור, מן הבעלים אין לגבות, ומכיוון שהשור ברח אין אפשרות לשלם משבח החרישה שלו.
<h3> ט</h3>
<b>שׁוֹר שֶׁהֵמִית אֶת הָאָדָם</b>. ונגמר דינו לסקילה, כמבואר בפסקה הסמוכה.
<b>וְהִקְדִּישׁוֹ בְּעָלָיו אֵינוֹ קָדוֹשׁ וכו‘</b>. שלמדו מן הכתוב ששור שנגמר דינו לסקילה אסור בהנאה, ואף אם נשחט קודם שנסקל, בשרו אסור בהנאה (ראה הלכות מאכלות אסורות ד,כב), וממילא אין לבעלים שייכות בו להקדישו או להפקירו.
<b>הֶחֱזִירוֹ שׁוֹמֵר לִבְעָלָיו</b>. שהיה השור תחת אחריותו של השומר בזמן שהרג, ולאחר גמר הדין החזירו השומר.
<b>אֵינָהּ חֲזָרָה</b>. מפני שתחת ידיו נעשה השור חסר ערך, וחייב הוא לשלם לבעל השור את דמיו.
<b>הֲרֵי זֶה קָדוֹשׁ</b>. שאסור ליהנות ממנו כדין הקדש. ומכל מקום השור פסול להקרבה ככל בהמה שהרגה אדם (הלכות איסורי מזבח ג,ו), ויש להמתין עד שייפול בו מום, ואז לפדותו ולתת דמיו לבדק הבית (שם ה“י). ואם לאחר שהקדישו נגמר דינו לסקילה סוקלים אותו אף שהוקדש (מאירי בבא קמא מד,ב).
<b>וְאִם הִפְקִירוֹ... וְאִם מְכָרוֹ</b>. גם במקרים אלו ייסקל השור אם ייגמר דינו לכך, אלא שהזוכה מן ההפקר או הקונה יכולים בינתיים ליהנות מן השור ואף לשחטו ולאכלו (שם).
<b>הֲרֵי זֶה מֻחְזָר</b>. ונפטר השומר מהחזרת הפיקדון. ואף שעתיד השור לידון לסקילה, הרי כעת מחזיר השומר שור ראוי, ויכול בעליו לעשות בו כרצונו כגון לשחטו ולאכלו.
<h3> י</h3>
<b>כְּדִין הָאָדָם</b>. שאם הרג חייבים לדון אותו בפניו, ואם נתערב באחרים כולם נפטרים ממיתה (ראה הלכות סנהדרין יד,ז, הלכות רוצח ד,ז). שמאחר שאין ההורג מזוהה הרי זה כאילו איננו לפנינו (רש“י סנהדרין עט,ב).
<b>נִגְמַר דִּינוֹ וְאַחַר כָּךְ נִתְעָרֵב בַּאֲחֵרִים אֲפִלּוּ בְּאֶלֶף</b>. וכעת כל השוורים אסורים בהנאה. שהרי אין בעלי חיים בטלים בתערובת משום חשיבותם (הלכות מאכלות אסורות טז,ז), ולכן השור האסור שנתערב אוסר את כל התערובת.
<b>כֻּלָּן נִסְקָלִין</b>. כדי לקיים מצוות סקילה בשור שהרג (רש“י ועוד ראשונים סנהדרין פ,א).
<b>וְנִקְבָּרִין</b>. כך הוא דינו של שור הנסקל (הלכות פסולי המוקדשין יט,יא).
<b>אֲסוּרִין בַּהֲנָאָה כְּדִין כָּל בְּהֵמָה הַנִּסְקֶלֶת</b>. שכל בהמה שנסקלת על פי בית דין דינה שאסורה בהנאה (הלכות מאכלות אסורות ד,כב, פה“מ ערכין א,ד).
<h3> יא</h3>
<b>שֶׁנֶּעֶבְרָה בָּהּ עֲבֵרָה</b>. כגון שנרבעה לאדם ודינה סקילה.
<b>הֲרֵי עֻבָּרָהּ כָּמוֹהָ הִיא וְעֻבָּרָהּ נָגְחָה הִיא וְעֻבָּרָהּ נִרְבְּעָה</b>. העובר נחשב לאחד מאיבריה ממש, וכאילו היה שותף למעשה העברה וגם הוא בדין הסקילה (גם אם נולד לפני גמר דין).
<h3> יב</h3>
<b>אִם עַד שֶׁלֹּא נִגְמַר דִּינָה נִתְעַבְּרָה וְיָלְדָה קֹדֶם גְּמַר דִּין</b>. שבין הנגיחה לגמר הדין הספיקה להתעבר ולהוליד.
<b>וְלָדָהּ מֻתָּר</b>. שלא היה בשעת הנגיחה, וגם בשעת גמר הדין לא היה חלק ממנה לקבל את דינה.
<b>שֶׁהָעֻבָּר כְּיֶרֶךְ אִמּוֹ הוּא</b>. שהיה חלק ממנה בעת גמר הדין ונאסר כמוה בשחיטה והנאת הבשר, ברם לא נסקל עמה לפי שלא היה בנגיחה (ראה יד רמ“ה, כתר המלך). וכל זה בזמן שהתעברה לפני גמר הדין וילדה אחריו, אבל אם התעברה וילדה אחרי גמר הדין, עוברה מותר. שאמנם הוא נוצר במעיה של בהמה אסורה, אבל מאחר שגם לאב היה חלק ביצירת הוולד, אינו נאסר (בבלי סנהדרין פ,א כדין ‘זה וזה גורם‘ — ראה הלכות עבודה זרה ז,יד).
<b>לַכִּפָּה</b>. בית כלא.
<h3> יג</h3>
<b>שׁוֹר הַנִּסְקָל שֶׁהוּזְמוּ עֵדָיו</b>. קודם הסקילה נמצאו העדים שהעידו על השור שקרנים, ואם כן נמצא השור נקי.
<b>שֶׁהֲרֵי מִשֶּׁנִּגְמַר דִּינוֹ הִפְקִירוּהוּ בְּעָלָיו</b>. שמשהבין שדינו להיסקל התייאש ממנו. ולכן גם לאחר שהתברר שאין דין השור להיסקל כבר יצא מחזקתו ודינו כהפקר שכל הקודם זוכה בו.
<b>וְהֵזִים אֶת הָעֵדִים</b>. הביא עדי הזמה שהוכיחו את צדקתו.
<b>הֲרֵי הַשּׁוֹר לִבְעָלָיו</b>. ואין אחרים יכולים לזכות בו.
<b>שֶׁכֵּיוָן שֶׁהַבַּעַל יוֹדֵעַ בְּעַצְמוֹ שֶׁלֹּא חָטָא... לֹא הִפְקִיר</b>. מאחר שהבעלים יודע שהוא זכאי הוא מצפה ומתכנן להזים את העדים ולמנוע את עונשו וכן את סקילת השור. ואם כן מעולם לא ויתר על השור ולא הפקירו.
<h2>פרק יב</h2>
<h3> א</h3>
<b>מָלֵא גִּזּוֹת שֶׁל צֶמֶר</b>. מרופד בפיסות צמר עבות. וחייב אף על פי שגורם המוות איננו המכה שבנפילה, לפי שהחיוב בבור הוא לא רק כאשר מתה הבהמה מהחבטה (ראה לקמן הי“ד).
<b>וְאֶחָד שׁוֹר וַחֲמוֹר וכו‘</b>. אבל אין חייבים משום בור על אדם שמת בו (לקמן הט“ז), וגם לא על כלים שניזוקו (לקמן יג,א).
<b>אֶלָּא בַּהֹוֶה</b>. במציאות הרווחת.
<h3> ב</h3>
<b>אוֹ הַחוֹפֵר בִּרְשׁוּתוֹ וּפָתַח לִרְשׁוּת הָרַבִּים</b>. שהבור אלכסוני — תחתיתו ברשותו, ופתחו ברשות הרבים.
<b>אוֹ פָּתַח לִרְשׁוּת חֲבֵרוֹ</b>. הוציא את הפתח בחצר שכנו.
<b>הֲרֵי זֶה חַיָּב בִּנְזָקָיו</b>. שהוא בעל הבור ואחריותו עליו.
<b>אוֹ שֶׁהִפְקִיר בּוֹרוֹ שֶׁבִּרְשׁוּתוֹ אוֹ הִקְדִּישׁוֹ הֲרֵי זֶה פָּטוּר</b>. וכגון שיש לרבים רשות להלך בתוך רשותו, ואף על פי כן פטור שכן הפקיר בורו (גר“א סי‘ תי ס“ק טו). ויש שהסבירו שאין לרבים רשות שם, ואכן הטעם העיקרי פה איננו משום שהבור הופקר אלא משום שלא הייתה לניזק זכות להיכנס (ב“ח, סמ“ע ס“ק ט, הלכה למשה).
<b>וּבַתְּחִלָּה בִּרְשׁוּת חָפַר</b>. אבל החופר ברשות הרבים אינו יכול להפקירו ואחריותו עליו לפי שחפרו באיסור (ראה לקמן יג,ה).
<h3> ג</h3>
<b>שֶׁנֶּחְפַּר הַבּוֹר מֵאֵילָיו</b>. כגון על ידי שיטפון.
<b>אוֹ שֶׁחֲפָרַתּוּ בְּהֵמָה אוֹ חַיָּה</b>. שלו או של אדם אחר (לעיל ז,ו). וכגון שנחפר הבור ברשותו ואז הפקיר את שאר רשותו (כמבואר לעיל ה“ב).
<b>הַלּוֹקֵחַ</b>. קונה.
<b>הוֹאִיל וְהוּא חַיָּב לְמַלֹּאותוֹ... הֲרֵי זֶה חַיָּב בִּנְזָקָיו</b>. ואף שאינו חפץ כלל בבור זה, מכל מקום נוצר הבור ברשותו וממונו הוא, ועליו מוטלת האחריות למלאו.
<h3> ד</h3>
<b>כִּי יִפְתַּח</b>. בור שהיה מכוסה.
<b>אוֹ כִּי יִכְרֶה</b>. בור חדש.
<b>וְאִם כִּסָּהוּ כָּרָאוּי</b>. כמפורט בהמשך.
<b>אַף עַל פִּי שֶׁהִתְלִיעַ מִתּוֹכוֹ</b>. שתולעי עץ כרסמו את מכסה הבור מבפנים או שהמכסה הרקיב מבפנים מחמת הלחות שבבור.
<b>וְאֵינוֹ יָכוֹל לַעֲמֹד בִּפְנֵי גְּמַלִּים</b>. שמשקלם הרב עשוי למוטט את הכיסוי.
<b>וְנִתְרוֹעַע</b>. נחלש ונעשה רעוע.
<b>אִם אֵין הַגְּמַלִּים מְצוּיִין... פָּטוּר</b>. שדי בכיסוי העומד בפני השוורים, ואם אין גמלים באותו מקום אין אדם צריך לחשוש שיגיעו ויקלקלו את הכיסוי.
<b>וְאִם יָבֹאוּ שָׁם גְּמַלִּים אֲפִלּוּ לִפְרָקִים הֲרֵי זֶה חַיָּב</b>. אף שאינם מצויים שם תמיד, מאחר שלעתים הם באים היה לו לכסות בכיסוי עמיד יותר.
<h3> ה</h3>
<b>אַף עַל פִּי שֶׁהַגְּמַלִּים מְצוּיִין</b>. והיה עליו לכסות בכיסוי עמיד יותר.
<b>הוֹאִיל וּמֵחֲמַת שֶׁהִתְלִיעַ נָפְלוּ... פָּטוּר</b>. שאף שפשע בכך שלא כיסה כראוי, ונפסק לעיל (ב,טו) כי מעשה שתחילתו בפשיעה וסופו באונס חייבים עליו, אין זה אלא במקרה שהפשיעה גרמה לאונס שיוכל להתרחש. אבל כאן אין קשר בין כך שהיה פושע כלפי הגמלים לכך שהרסוהו התולעים, ולכן פטור (ראה הלכות שכירות ג,י ובפסקים ושיטות לעיל ד,א).
<h3> ו</h3>
<b>הַמּוֹצֵא בּוֹר וְכִסָּהוּ וְחָזַר וְגִלָּהוּ</b>. שהיה מגולה והוא כיסה אותו, ולאחר מכן שוב פתחו.
<b>בַּעַל הַבּוֹר חַיָּב</b>. שהשאיר את הבור מגולה, ולא היה עליו לסמוך על כיסויו של השני. לפיכך חייב אף אם ראה שהשני כיסה ולא ראה שהתגלה (מ“מ).
<b>וְזֶה הָאַחֲרוֹן פָּטוּר</b>. שאין לו חלק בבור זה, ואין האחריות מוטלת עליו בכך שהחזיר את מצב הדברים לקדמותו.
<b>שֶׁטְּמָמוֹ</b>. סתמו.
<b>נִסְתַּלְּקוּ מַעֲשֵׂה הָרִאשׁוֹן</b>. בסתימת העפר בטל הבור לגמרי, ומעתה כששוב הוציא השני את כל העפר הרי זה כחופר בור חדש והוא אשם בנזקים.
<h3> ז</h3>
<b>בּוֹר שֶׁל שְׁנֵי שֻׁתָּפִין</b>. כגון שהייתה להם רשות משותפת וחפרו בה ואז הפקירו את רשותם בלא הבור, או שהיה בור ברשות הרבים בעומק תשעה טפחים והשלימוהו יחד לעשרה (בבלי בבא קמא נא,א).
<b>הָרִאשׁוֹן חַיָּב עַד שֶׁיִּמְסֹר דָּלְיוֹ לַשֵּׁנִי וכו‘</b>. אף ששניהם ידעו על כך שהבור פתוח ושניהם השתמשו בו, האחריות מוטלת על הראשון כל זמן שהדלי נמצא בידו.
<b>וּמִשֶּׁמָּסַר דָּלְיוֹ לַשֵּׁנִי לִדְלוֹת מִמֶּנּוּ וכו‘</b>. שמסירת הדלי מראה על העברת האחריות לשמירת הבור (ראה ר“ח ורשב“א בבא קמא נא,ב).
<b>וּבָא הַשֵּׁנִי וּמְצָאוֹ מְגֻלֶּה</b>. כגון שהתליע הכיסוי בלא ידיעת הראשון (רש“י בבא קמא נב,א).
<b>הַשֵּׁנִי חַיָּב</b>. משום שרק הוא ראה את הבור מגולה והרי הוא פושע שלא כיסהו.
<b>עַד שֶׁיֵּדַע הָרִאשׁוֹן שֶׁהַבּוֹר מְגֻלֶּה</b>. שיעבור זמן סביר שבו היה צריך הראשון לבקר ולראות אם הכיסוי עודנו שם (יד“פ על פי ר“י מיגאש הובא בשטמ“ק בבא קמא נב,א, ובדומה לכך כתב הראב“ד; וראה לקמן ה“ח שהבור עשוי להתגלות וראוי אפוא לבדקו). ויש שפירשו שחייב רק משעה שנודע לו הדבר בפועל, ועד אז פטור (מ“מ).
<b>וּכְדֵי שֶׁיִּשְׂכֹּר פּוֹעֲלִים וכו‘</b>. בנוסף לזמן הידיעה על גילוי הבור ניתן לו גם זמן לשכירת פועלים ולהשגת החומרים.
<h3> ח</h3>
<b>הַשּׁוֹמֵר חַיָּב בִּנְזָקָיו</b>. שהועברה אליו האחריות והדאגה לכיסוי הבור.
<b>אַף עַל פִּי שֶׁהָיָה מְכֻסֶּה</b>. שמסר להם את הבור כשהוא מכוסה.
<b>שֶׁהַבּוֹר עָשׂוּי לְהִתְגַּלּוֹת</b>. טבעו של בור שכיסויו ייהרס עם הזמן, ויש לפקח תמידית ולוודא שהכיסוי ראוי.
<b>וְאֵלּוּ אֵין בָּהֶן דַּעַת</b>. למעקב כזה על הכיסוי. ולפיכך המוסר להם את בורו הוא פושע ומתחייב בנזקים (ראה לעיל ד,ו דין דומה לגבי שור).
<h3> ט</h3>
<b>וּבָא בַּעַל הַדְּלִי וְנָטַל דָּלְיוֹ</b>. בלי שידע מכך בעל הבור.
<b>בַּעַל הַבּוֹר חַיָּב</b>. שלא היה לו לסמוך על כיסוי זה והיה צריך לשער שייקח החבר את הדלי.
<h3> י</h3>
<b>שִׁיחַ</b>. חפירה ארוכה וצרה.
<b>מְעָרָה</b>. חלל רחב ומרובע והוא מקורה.
<b>חָרִיץ</b>. רחב מלמטה וצר מלמעלה (ר“ח בשטמ“ק בבא קמא נ,ב).
<b>וְלָמָּה נֶאֱמַר בּוֹר עַד שֶׁיִּהְיֶה בּוֹ כְּדֵי לְהָמִית</b>. שסתם בור יש בו שיעור הראוי להמית את הנופל בו.
<b>עֹמֶק עֲשָׂרָה טְפָחִים</b>. אבל פחות מכן, פטור על מיתה, שזה בגדר אונס (לקמן הט“ו).
<b>וְאִם הֻזְּקוּ חַיָּב בַּעַל הַתַּקָּלָה נֶזֶק שָׁלֵם</b>. שהנזק מצוי בכל גובה שהוא (שם).
<h3> יא</h3>
<b>חַיָּב</b>. אם מתה הבהמה.
<b>שֶׁהַטֶּפַח שֶׁל מַיִם חָשׁוּב וכו‘</b>. שטפח המלא במים מוסיף הבל וחום לבור כמו שני טפחים יבשים, והרי גם הבל הבור הוא מגורמי המוות המחייבים את בעל הבור (לקמן הי“ד).
<b>הָיָה עָמְקוֹ שְׁמוֹנָה... אוֹ שֶׁהָיָה עָמְקוֹ שִׁבְעָה וכו‘</b>. ובשני מקרים אלו אם נחשיב כל טפח המלא במים כאילו הוא שני טפחים, נגיע לבור עמוק עשרה.
<b>אֵין מְחַיְּבִין אוֹתוֹ לְשַׁלֵּם</b>. שהדבר הוא ספק. שמצד אחד יש בבורות אלו יותר מים וייתכן שיש שם הבל רב אך מאידך הבור איננו עמוק וההבל יוצא בקלות (ראה מ“מ).
<b>וְאִם תָּפַס הַנִּזָּק אֵין מוֹצִיאִין מִיָּדוֹ</b>. כדין תפיסה במקרה ספק (ראה לעיל א,יא).
<h3> יב</h3>
<b>כֻּלָּן חַיָּבִין</b>. שלכולם חלק ושותפות בבור.
<b>חָפַר הָרִאשׁוֹן פָּחוֹת מֵעֲשָׂרָה אֲפִלּוּ טֶפַח</b>. ואם כן אין הבור ראוי למיתה אלא להזיק.
<b>בֵּין שֶׁהִגְבִּיהַּ בִּנְיָן עַל שְׂפָתוֹ טֶפַח</b>. ובכך יש כעת עשרה טפחים מקרקע הבור עד ראש התוספת שנבנתה.
<b>זֶה הָאַחֲרוֹן חַיָּב</b>. בין על מיתה שימותו בבור, ובין על נזק שיינזקו בו. ואף שגם לראשון חלק בבור (לפחות בענייני הנזקים), מאחר שהשני השלים לעשרה הוא יצר בור מסוג חדש הראוי גם להמית, וכאילו בטלו מעשיו של הראשון (תוספות ורשב“א בבא קמא נא,א).
<b>סָתַם טֶפַח שֶׁהוֹסִיף</b>. סתם את עומק החפירה שהוסיף.
<b>אוֹ שֶׁסָּתַר טֶפַח שֶׁבָּנָה</b>. על שפת הבור.
<b>הֲרֵי זֶה סָפֵק אִם כְּבָר נִסְתַּלְּקוּ מַעֲשֵׂה הָרִאשׁוֹן</b>. מרגע שיצר השני בור של עשרה טפחים נחשב הבור ברשותו, וכעת הוא אחראי לנזקים שיהיו והראשון פטור.
<b>אוֹ עֲדַיִן לֹא נִסְתַּלְּקוּ</b>. ומאחר שהשני ביטל מעשיו, חזר הראשון להיות אחראי על הנזקים.
<h3> יג</h3>
<b>וְנָפַל לְתוֹכוֹ שׁוֹר</b>. מצד הבור שהיה קיים קודם שהרחיבו השני.
<b>אִם מֵחֲמַת הֶבְלוֹ מֵת</b>. מחמת החום ודחיסות האוויר.
<b>שֶׁהֲרֵי מִעֵט הֶבְלוֹ</b>. שהרחבת הבור דווקא דיללה את ההבל ואם כן השני אינו אחראי כלל למיתת השור.
<b>וְאִם מֵחֲמַת חֲבָטוֹ מֵת</b>. מחמת החבטה בקירות הבור ובתחתיתו.
<b>שֶׁהֲרֵי הוּא הִקְרִיב הֶזֵּק בּוֹר זֶה</b>. ואף שהשור נפל בצד שחפר הראשון ולא הורחב, מכל מקום הגדיל השני את סכנת הנופל בכך שהוסיף שטח פנים לכתלים ולקרקעית ועלול הנופל להתגלגל ולהיחבט יותר (יד“פ; וראה לח“מ, פרישה חו“מ תי שפירשו באופנים אחרים).
<b>וְכֵן אִם נָפַל הַשּׁוֹר מֵאוֹתוֹ הַצַּד שֶׁהִרְחִיב הָאַחֲרוֹן</b>. ומת בין מהחבטה ובין מההבל.
<b>שֶׁהֲרֵי הִקְרִיב הֶזֵּק בּוֹר זֶה</b>. ואף שהרחבת הבור הפחיתה את ההבל, מכל מקום היא זו שגרמה לבהמה ליפול, שהרי נפלה במקום שהורחב.
<b>וְאִם מִן הַצַּד שֶׁחָפַר הָרִאשׁוֹן נָפַל</b>. ומת מחמת ההבל.
<b>הָרִאשׁוֹן חַיָּב שֶׁזֶּה הָאַחֲרוֹן מִעֵט הֶבְלוֹ</b>. אבל אם מת מהחבטה, חייב האחרון כמבואר בפסקה הקודמת.
<h3> יד</h3>
<b>מֵהֶבְלוֹ</b>. אוויר הבור וחומו, כגון שנחנקה.
<b>מֵחֲבָטוֹ</b>. חבטת הגוף בקרקע.
<b>עֹמֶק הַבּוֹר כְּרָחְבּוֹ</b>. שמידת עומק הבור כמידת רחבו.
<b>אֵין לוֹ הֶבֶל</b>. שבור כזה הוא מאוורר למדי.
<b>וְאִם לֹא נֶחְבְּטָה</b>. אם ידוע שלא ניזוקה באיבריה מחמת מכת הנפילה, כגון שהיה הבור כולו מרופד (לעיל ה“א).
<b>פָּטוּר</b>. שבעומק כזה אין דרך ההבל שבו להמית. וזה שמתה הבהמה שנפלה שם הרי זה חריג.
<h3> טו</h3>
<b>וְנִתְחַבְּטָה בּוֹ הַבְּהֵמָה</b>. נפלה ממנו ונחבטה בקרקע.
<b>חַיָּב לְשַׁלֵּם</b>. שהחיוב על החבטה מן הנפילה לבור כולל כל מקרה של נפילה ממקום גבוה.
<b>שֶׁהַנֶּזֶק בְּכָל שֶׁהוּא דָּבָר מָצוּי וְיָדוּעַ</b>. שגם על ידי מכשול קטן מצוי שיתרחש נזק לבהמה, ולכן חייב על הנזק בכל גובה שהוא.
<b>וַהֲרֵי הוּא כְּמוֹ אֹנֶס</b>. אם מתה הבהמה מגובה נמוך, ולפיכך פטור על כך.
<h3> טז</h3>
<b>קְטַנָּה</b>. שעדיין לא לימדוה לחרוש, ואינה יודעת עדיין להישמר מבורות (מאירי בבא קמא נג,ב).
<b>סוּמָה</b>. עיוורת.
<b>אוֹ שֶׁנָּפְלָה בַּלַּיְלָה</b>. שבכל אלו לא יכלה הבהמה להישמר מליפול.
<b>פִּקַּחַת</b>. שפויה בדעתה.
<b>שֶׁזֶּה כְּמוֹ אֹנֶס</b>. ואין הדבר מצוי.
<b>מִפְּנֵי שֶׁדֶּרֶךְ הַבְּהֵמָה לִרְאוֹת וְלָסוּר מִן הַמִּכְשׁוֹלוֹת</b>. ולפיכך אין להטיל את האשמה על בעל הבור.
<b>וְכֵן אִם נָפַל לְתוֹכוֹ אָדָם וּמֵת... הֲרֵי זֶה פָּטוּר</b>. שלמדו מן הכתוב שפטורים על מיתת אדם בבור (לקמן יג,א).
<b>וְאִם הֻזַּק בּוֹ הָאָדָם</b>. שהכתוב מיעט רק מיתת אדם ולא מקרה שהוזק (ראה רש“י בבא קמא כח,א).
<b>אוֹ הַבְּהֵמָה הַפִּקַּחַת</b>. שהבהמה הפיקחת נזהרת ממכשולים שעלולים להמיתה אך לא שמה לב בהכרח לתקלות שיכולות להזיק לה (מ“מ).
<b>כְּמוֹ שֶׁבֵּאַרְנוּ</b>. לעיל ה“א שחייבים נזק שלם על בור.
<h3> יז</h3>
<b>נָפַל לְתוֹכוֹ שׁוֹר פְּסוּלֵי הַמֻּקְדָּשִׁין</b>. שור המיועד לקרבן ונפסל (כגון שנפל בו מום) ודינו להיפדות.
<b>שֶׁנֶּאֱמַר וְהַמֵּת יִהְיֶה לּוֹ</b>. בתחילת הפסוק נאמר “בעל הבור ישלם כסף ישיב לבעליו“, ונלמד שרק כאשר נבלת השור שייכת לניזק (“והמת יהיה לו“), חייב בעל הבור לשלם.
<b>יָצָא זֶה שֶׁהוּא אָסוּר בַּהֲנָיָה וְדִינוֹ שֶׁיִּקָּבֵר</b>. שאף אם כבר נפדה (שאז חייבים על נגיחתו כדלעיל ח,א), מכל מקום אינו מותר בהנאה אלא אחר שחיטה בלבד שאז מותר לאכלו (הלכות מעילה א,ט), ועכשיו שמת דינו להיקבר.
<h3> יח</h3>
<b>וְנָפְלָה הַבְּהֵמָה מִקּוֹל הַחֲפִירָה בְּתוֹךְ הַבּוֹר</b>. שנבהלה מן הרעש ונפלה לתוכו.
<b>וְחָזְרָה עַל עֲקֵבָהּ לְאָחוֹר</b>. אל הבור שמאחוריה.
<b>חוּץ לַבּוֹר</b>. נפל על הקרקע מלפניו.
<b>אֵין בֵּית דִּין מְחַיְּבִין אוֹתוֹ</b>. את בעל הבור, לפי שלא הוזק השור בבור עצמו.
<b>אֵין מוֹצִיאִין מִיָּדוֹ</b>. שמכל מקום כריית הבור היא שגרמה לנזק, ויש כאן ספק.
<b>בַּעַל הַבּוֹר פָּטוּר</b>. כשם שפטור במקרה שנפל השור אחורה לתוך הבור.
<h3> יט</h3>
<b>שׁוֹר שֶׁדָּחַף בְּהֵמָה לְתוֹךְ הַבּוֹר</b>. ואם כן שותפים בעל השור ובעל הבור בנזק.
<b>וְאִם תָּם הוּא בַּעַל הַשּׁוֹר מְשַׁלֵּם רְבִיעַ מִגּוּפוֹ</b>. שמאחר שדין תם לשלם חצי ממה שהזיק, על בעל השור לשלם רק מחצה מתוך החצי שלו, והיינו רבע, והתשלום הוא מגוף השור המזיק, כבכל תשלומי שור תם.
<b>וּבַעַל הַבּוֹר מְשַׁלֵּם שְׁלֹשָׁה חֲלָקִים</b>. שצריך להשלים את הנזק שלא משלם בעל השור.
<b>פְּחַת נְבֵלָה</b>. ההפרש בין ערך השור כשהיה חי לערכו כעת.
<b>יֵשׁ לִי אֶצְלְךָ</b>. ששורי המת נמצא בבורך ואתה אחראי לכך.
<b>אַף עַל פִּי שֶׁהִיא גְּדוֹלָה וּפִקַּחַת</b>. ונתבאר לעיל (הט“ז) שבכגון זה פטור.
<b>כֵּיוָן שֶׁנִּדְחֲפָה הֲרֵי זוֹ כְּמִי שֶׁנָּפְלָה בַּלַּיְלָה</b>. שלא יכלה להימנע מליפול, ואם כן נושא אתה באחריות.
<b>כָּל שֶׁאֲנִי יָכוֹל לְהוֹצִיא מִבַּעַל הַשּׁוֹר אֲנִי מוֹצִיא</b>. שבוודאי גם בעל השור שותף לנזק.
<b>וְהַשְּׁאָר אַתָּה חַיָּב לְשַׁלְּמוֹ</b>. אתה חייב להשלים את הנזק בשל אחריותך.
<h3> כ</h3>
<b>הַמַּנִּיחַ אֶת הָאֶבֶן מְשַׁלֵּם מֶחֱצָה וכו‘</b>. לפי שהם שותפים במות השור.
<h3> כא</h3>
<b>וְשׁוֹר פְּסוּלֵי הַמֻּקְדָּשִׁין</b>. שיועד לקרבן ונפסל. וכבר נתבאר לעיל (ח,א) שפסולי המוקדשין שנפדו חייבים בנזיקין אלא שכאן מדובר שלא נפדו ועל כן אינם בגדר ‘שור רעהו‘ ופטורים (מ“מ).
<b>אִם תָּם הוּא</b>. ומן הראוי היה שישלם חצי מחציו, והוא רבע.
<b>זֶה שֶׁל הֶדְיוֹט מְשַׁלֵּם חֲצִי נֶזֶק</b>. מאחר שאין שור פסולי המוקדשין חייב בתשלומים, רואים זאת כאילו שור ההדיוט נגח לבדו וישלם חצי נזק כתם רגיל.
<b>וְהַשְּׁאָר מִמְּךָ</b>. שהרי שני השוורים נגחו יחד ולמעשה לכל אחד מהם אחריות מלאה על הנזק, ועל כן בשעת הצורך ישלם בעל השור ההדיוט יותר.
<h3> כב</h3>
<b>בַּעַל הַשּׁוֹר פָּטוּר</b>. מתשלום כופר, שהאשמה היא על החופר ששם שם מכשול. ומאחר שזה לא היה בכוונה גם השור איננו נסקל (לעיל י,ט).
<b>נוֹטֵל בַּעַל הַשּׁוֹר דְּמֵי שׁוֹרוֹ וכו‘</b>. שבעל הבור היה אחראי לנזקי השור שנפל בו.
<b>מִיּוֹרְשֵׁי הַבְּעָלִים</b>. באופן המבואר לעיל ח,יא-יב.
<h2>פרק יג</h2>
<h3> א</h3>
<b>מִפִּי הַשְּׁמוּעָה</b>. מסורת חכמים בפירוש הפסוקים.
<b>שׁוֹר לֹא אָדָם חֲמוֹר לֹא כֵּלִים</b>. והפטור באדם הוא רק כאשר מת ולא כאשר ניזוק (לעיל יב,טז), אך על כלים פטור גם אם ניזוקו ולא נשברו לגמרי. שבכלים אין דין מוות והיזקם זהו מיתתם (רש“י בבא קמא כח,ב).
<b>אֲפִלּוּ נָפַל שׁוֹר בְּכֵלָיו</b>. נפל עם כלים עליו, וזה מצוי יותר שיקרה.
<h3> ב</h3>
<b>וְתוֹלְדוֹתָיו כְּמוֹתוֹ מוּעָדִין מִתְּחִלָּתָן</b>. שיש בהן מכשול ועשויות לגרום נזק (וראה לעיל ב,א).
<b>בֵּין שֶׁהִפְקִיר הַתַּקָּלָה</b>. שבכל מקרה אחריותו על התקלה וכאילו לא הפקירה (ראה לקמן ה“ה).
<h3> ג</h3>
<b>אוֹ תִּבְנוֹ וְקַשּׁוֹ</b>. ראה לקמן הי“ד.
<b>בִּרְשׁוּת הָרַבִּים</b>. או במקום שסביר שייפלו ממנו לרשות הרבים, כגון בראש גגו (הלכה למשה, יד“פ).
<b>וְכֵן אִם הִנִּיחָן בִּרְשׁוּתוֹ... וְלֹא הִפְקִירָן</b>. כמבואר לגבי החופר בור (לעיל יב,ב).
<b>נִתְקַל בַּקַּרְקַע וְנֶחְבַּט בְּתַקָּלָה זוֹ וְהֻזַּק בָּהּ</b>. שכתוצאה מההיתקלות שלו בקרקע מעד ונפל על התקלה וניזוק ממנה.
<b>חַיָּב בַּעַל הַתַּקָּלָה</b>. שאף שתחילת הנזק נגרמה על ידי הקרקע, מכיוון שבסופו של דבר ניזק מהתקלה, חייב בעל התקלה.
<b>אוֹ נִטַּנְּפוּ</b>. כגון ששפך מים ברשות הרבים ונתלכלכו בהם כליו של זה (לקמן הי“ב).
<h3> ה</h3>
<b>לְפִי שֶׁאֵין דֶּרֶךְ בְּנֵי אָדָם לְהִתְבּוֹנֵן וכו‘</b>. והיה לו לבעל הכד לדעת שיכולים להיתקל בכדו.
<b>שֶׁאֵין לוֹ רְשׁוּת לַעֲשׂוֹתָן מִתְּחִלָּה</b>. כגון כאן, שאין להעמיד כלים ברשות הרבים אלא לזמן מועט, כדי לנוח (ראה לעיל ג,ג).
<h3> ו</h3>
<b>מְקוֹם הַקְּרָנוֹת שֶׁל גִּתּוֹת</b>. אזור הסמוך לגת הענבים שבו מניחים אנשים את כדיהם כשהגת מלאה (מאירי בבא קמא כח,א).
<b>מִפְּנֵי שֶׁהָיָה לוֹ לְהִסְתַּכֵּל</b>. שידוע שבמקום זה מניחים אנשים כדיהם.
<b>פָּטוּר עַל שְׁבִירָתָהּ וכו‘</b>. שלא יכול היה להישמר מלהיתקל בכד, ואם כן בעל הכד הוא שצריך היה להימנע מלהניח במצב זה את כדיו.
<h3> ז</h3>
<b>נִשְׁבְּרָה כַּדּוֹ בִּרְשׁוּת הָרַבִּים</b>. בטעות, וכגון שנתקל בדבר מה.
<b>שֶׁלָּקָה בַּחֲרָסֶיהָ</b>. ניזק מהשברים.
<b>פָּטוּר מִדִּינֵי אָדָם</b>. ואין לחייבו בתשלום הנזק.
<b>לְפִי שֶׁהוּא אָנוּס</b>. ולא באשמתו נתקל ונשבר הכלי.
<b>וְחַיָּב בְּדִינֵי שָׁמַיִם</b>. שאף שאין בית דין יכולים לחייבו מכל מקום מבחינה מוסרית הוא אחראי לנעשה וראוי שישלם.
<b>וַהֲרֵי הַחֲרָסִים וְהַמַּיִם כְּהֶפְקֵר וכו‘</b>. זהו הטעם לפטור, לפי שמן הסתם אין דעתו של אדם חפצה בחרסים.
<b>וְלֹא הִפְקִיר אֶלָּא אַחַר שֶׁנֶּאֱנַס</b>. ולפיכך אף שהפקרת תקלה אינה פוטרת בדרך כלל (לעיל ה“ב), כאן הוא פטור שכן תחילת הנזק הגיעה באונס.
<b>וְהוּא הַדִּין לְנָפְלָה גְּמָלוֹ</b>. והפקירו.
<b>כְּמוֹ שֶׁבֵּאַרְנוּ</b>. לעיל ה“א.
<h3> ח</h3>
<b>קַדָּרִין</b>. מוכרי כלי חרס.
<b>אִם הָיָה לָרִאשׁוֹן לַעֲמֹד</b>. שיכול היה להיעמד לפני שהזיק.
<b>וַהֲרֵי הוּא יָכוֹל לַעֲמֹד</b>. ובניגוד לשברי חרסים או מים (לעיל ה“ז), אין גופו של אדם הפקר ואף אם נפל באונס הוא אחראי להיעמד ולמנוע נזק (רי“ף בבא קמא יד,ב).
<b>פָּטוּר</b>. לפי שעדיין הוא אנוס.
<b>מִפְּנֵי שֶׁהוּא טָרוּד בְּנַפְשׁוֹ</b>. מחמת הנפילה.
<h3> ט</h3>
<b>וְכָל תַּקָּלָה תּוֹלֶדֶת בּוֹר הִיא</b>. ואף אדם זה, מאחר שהוא מוטל בדרך הרי הוא כשאר תקלות המונחות שנחשבות כתולדת בור.
<b>כְּמוֹ שֶׁבֵּאַרְנוּ</b>. לעיל ה“ב.
<h3> י</h3>
<b>וְהַזַּגָּגִין</b>. מוכרי כלי זכוכית.
<b>וְכָל אֶחָד מֵהֶן יֵשׁ לוֹ לַעֲמֹד וְלֹא עָמַד</b>. והרי הם אשמים במה שהזיק גופם.
<b>בֵּין שֶׁהֻזַּק בְּגוּפוֹ שֶׁל רִאשׁוֹן</b>. שגופו של ראשון הוא כבור, שכן היה לו להיעמד (לעיל ה“ח).
<b>בֵּין שֶׁהֻזַּק בְּמַשָּׂאוֹ</b>. שבמקרה זה ניתן להניח שלא הפקיר את משאו שנפל (שזגג לא יפקיר את מלאכתו), ולכן הוא נחשב בורו (רמב“ן מלחמות ה‘ בבא קמא טו,א בדפי הרי“ף; וראה מ“מ).
<b>אֲבָל אִם הֻזַּק בְּמַשָּׂאוֹ שֶׁל שֵׁנִי... פָּטוּר</b>. אף אם לא הפקיר השני את המשא שגרם לנזק.
<b>שֶׁהֲרֵי הָרִאשׁוֹן הִפִּיל הַשֵּׁנִי עִם מַשָּׂאוֹ</b>. והוא אחראי לכך שמשאו של השני נהפך לתקלה לרבים. ומכל מקום פטור גם הראשון על הנזק, לפי שאין משא זה ממונו שלו ודינו כמפקיר משאו אחר שנאנס שהוא פטור. ועל מה שהזיק השני את השלישי בגופו חייב, שהרי היה לו לעמוד ולא עמד (רמב“ן שם).
<b>וְאִם הִזְהִירוּ זֶה אֶת זֶה</b>. שהזהיר כל אחד את חברו מלהתנגש בו.
<b>פְּטוּרִין</b>. אף אם יכלו להיעמד.
<h3> יב</h3>
<b>וְהֻזַּק בָּהֶן אַחֵר</b>. נזק בגופו.
<b>חַיָּב בִּנְזָקָיו</b>. שדין מים אלו כבור.
<b>וְאִם נִטַּנְּפוּ כֵּלָיו</b>. התלכלכו בגדיו מהמים.
<b>פָּטוּר</b>. ככל תולדות הבור שפטור בהן על כלים.
<b>כְּמוֹ שֶׁבֵּאַרְנוּ</b>. לעיל ה“ג.
<b>נִבְלְעוּ הַמַּיִם בָּאָרֶץ... הֲרֵי זֶה חַיָּב בִּנְזָקָיו</b>. שהמים גרמו לכך שיחליק וייחבט בקרקע.
<h3> יג</h3>
<b>שֶׁפּוֹתְקִין בִּיבוֹתֵיהֶן</b>. פותחים את צינורות מי השופכין של הבית לרשות הרבים.
<b>וְגוֹרְפִין מְעָרוֹתֵיהֶן</b>. מנקים את מאגרי המים מהמים שהיו מכונסים בהם כדי שיוכלו להיכנס לשם מי גשמים חדשים.
<b>אֲבָל בִּימוֹת הַגְּשָׁמִים יֵשׁ לָהֶם רְשׁוּת לִשְׁפֹּךְ</b>. שבין כה וכה יורד גשם.
<b>חַיָּבִין נֶזֶק שָׁלֵם</b>. מדין נזקי בור, ואף שעשו זאת ברשות הרי האחריות לנזק עליהם (וראה לקמן הט“ו).
<h3> יד</h3>
<b>תִּבְנוֹ</b>. שיירי השיבולת הנשארים בגורן לאחר הדישה.
<b>וְקַשּׁוֹ</b>. חלק השיבולת הנשאר בקרקע לאחר הקצירה (מאירי בבא קמא ל,א).
<b>שֶׁיִּדּוֹשׁוּ</b>. שידרכו עליהם בני האדם כדי שיימעכו וייטיבו לזבל את הקרקע. והטעם לאיסור הוא שעשויים בני אדם להחליק על התבן והקש (בבלי בבא קמא ל,ב).
<b>קָנְסוּ אוֹתוֹ חֲכָמִים... מֵעֵת שֶׁנִּדּוֹשׁוּ וְהִשְׁבִּיחוּ</b>. משעה שהשביחו מודיעים שהללו הפקר, כדי שלא ירוויח זה שהוציאם באיסור.
<b>וְאִם קָדַם אָדָם וְזָכָה בָּהֶם מִשְּׁעַת הוֹצָאָה... אֵין מוֹצִיאִין מִיָּדוֹ</b>. שלמעשה נקנס המוציא כבר מעת שהוציא את התבן והקש, ועל כן אם לקח אותם אדם הרי הם שלו. אלא שאין מורים כך לכתחילה ואם ישאל אדם מראש אומרים לו שלא ייקחם (יד“פ; וראה מ“מ שפירש שהטעם הוא משום שיש ספק אם יכול לזכות כבר משעת ההוצאה ולכן אם תפס אין מוציאים מידו).
<b>וְאַף עַל פִּי שֶׁהֵן כְּהֶפְקֵר וכו‘</b>. שההפקרה נועדה לקנסו, אך עדיין אחריות הנזק עליו כל זמן שלא זכו בהם אחרים.
<h3> טו</h3>
<b>יֵשׁ לְכָל אָדָם</b>. מותר הדבר.
<b>לְהוֹצִיא אֶת הַזֶּבֶל וְהַגְּלָלִים</b>. המצטברים לו בחצרו.
<b>הַזֶּבֶל</b>. פסולת חקלאית שתשמש לדישון.
<b>בִּשְׁעַת הוֹצָאַת זְבָלִים</b>. זמן שבו דרך בני אדם להוציא ולהעמיד הזבל ברשות הרבים כדי לשבחו.
<b>נִשּׁוֹף</b>. נדרס, ועל ידי כך יתרכך.
<b>וְאַף עַל פִּי כֵן</b>. שהותר הדבר.
<b>וְחַיָּבִין עַל זֶה הַגָּלָל מִשּׁוּם גָּזֵל</b>. שלא הופקר ואף יש רשות להעמידו.
<b>כֵּיוָן שֶׁאֵין בּוֹ שֶׁבַח אִם נִדּוֹשׁ וכו‘</b>. ומטעם זה אסור לקחת את הגלל שלא בשעת הוצאת הזבלים. ואף שבזמן זה אסור להעמידו ברשות הרבים, מאחר שאינו משביח על ידי הדריסה לא הוצרכו לגדור ולקנוס בו ולפיכך יש בו גזל (ראה הלכות גזלה ו,ה).
<h3> טז</h3>
<b>אֵין שׁוֹרִין טִיט</b>. במים כדי שיהיה רך.
<b>בִּרְשׁוּת הָרַבִּים</b>. שהשרייה אורכת זמן רב ובינתיים יש בדבר משום תקלה.
<b>וְאֵין לוֹבְנִים לְבֵנִים</b>. מייבשים אותן ברשות הרבים.
<b>אֲבָל גּוֹבְלִין טִיט</b>. מערבים במים כדי לתתו מיד בבניין.
<b>אֲבָל לֹא לִלְבֵנִים</b>. אין גובלים הטיט כדי להכין לבנים כי טיט זה דורש יותר שהייה (תפארת ישראל בבא מציעא י,ז).
<h3> יז</h3>
<b>הַבּוֹנֶה בִּרְשׁוּת הָרַבִּים</b>. שבונה ברשותו וצריך את מקום רשות הרבים כדי להעביר שם חומרי בניין (מאירי בבא מציעא קיח,ב).
<b>הַמֵּבִיא אֲבָנִים מֵבִיא וכו‘</b>. שלא ישהה את האבנים אלא מיד כשיניחו אותן שם ייקח אותן הבונה.
<b>וְכֻלָּן שֶׁהִזִּיקוּ... נֶזֶק שָׁלֵם</b>. אף שנהגו על פי המותר להם, כאמור לעיל הט“ו.
<h3> יח</h3>
<b>הַחַצָּב</b>. חוצב אבנים לבניין.
<b>וּמְסָרָהּ לַסַּתָּת</b>. המיישר את האבן ומחליקה.
<b>הַסַּתָּת חַיָּב</b>. שבזמן שהייתה האבן ברשותו הוא היה צריך להשגיח שלא ייכשלו בה.
<b>לַחַמָּר</b>. מוליך האבן על החמור לאתר הבנייה.
<b>לַכַּתָּף</b>. סבל המוסר אותה לבונה.
<b>לַבּוֹנֶה</b>. הוא העומד סמוך לקיר הבניין.
<b>לְזֶה הַמְתַקֵּן יְשִׁיבָתָהּ בַּבִּנְיָן</b>. האחראי לכך שתשב האבן במדויק ובחזקה.
<b>דִּימוֹס</b>. שורת אבנים בבניין.
<b>נָפְלָה וְהִזִּיקָה</b>. ולא הייתה בידי אף אחד.
<b>וְהָיוּ עוֹשִׂין בְּקַבְּלָנוּת</b>. שקיבלו מראש סכום תמורת כל העבודה.
<b>כֻּלָּן חַיָּבִין</b>. שאחריות העבודה מוטלת עליהם יחד.
<b>וּבִשְׂכִירוּת</b>. שקיבל כל אחד שכר עבור זמן עבודתו.
<b>הָאַחֲרוֹן חַיָּב</b>. שהוא אחראי שתשב האבן ביציבות ולא תזיק.
<h3> יט</h3>
<b>הַכֹּתֶל וְהָאִילָן</b>. של יחיד.
<b>וְהִזִּיקוּ</b>. אחר שנפלו הוזקו בהם (אבן האזל; והמ“מ פירש שהזיקו בשעת הנפילה).
<b>פָּטוּר</b>. בעליהם, אף אם ידע שנפלו.
<b>וְאַף עַל פִּי שֶׁהִפְקִירָן</b>. המפרשים התקשו בהבנת מילים אלו, שלכאורה דווקא אם הפקירם יש סיבה להקל יותר (ראה סמ“ע ובאר הגולה). ויש מי שפירש שכוונת הדברים היא שהבעלים פטור אף על פי שהייתה לו אפשרות לסלקם, ולא עשה כן אלא השאירם מונחים והפקירם. והסיבה לכך שפטור היא מפני שאין דומים לבור שהרי מתחילתם אינם תקלה כלל, ולפיכך היה הוא אנוס על נפילתם. ומאחר שנוצרה התקלה באונס יכול בעליה להפקירה ולהיפטר, כמבואר לעיל ה“ז (אבן האזל).
<b>נָפְלוּ בְּתוֹךְ הַזְּמַן... פָּטוּר</b>. אף שידע ולא פינה אותם, כאמור בתחילת ההלכה.
<b>חַיָּב</b>. שלאחר הזמן הקצוב חזקתם של אלו שהם מסוכנים ועלולים להזיק, ואם נפלו לא תועיל הפקרתם שהרי הם ככל בור שתחילתו בפשיעה (ראה לעיל ה“ב).
<h3> כ</h3>
<b>הַמַּצְנִיעַ אֶת הַקּוֹץ וְאֶת הַזְּכוּכִית</b>. בתוך הכותל שלו.
<b>וְהִפְרִיחַ לִרְשׁוּת הָרַבִּים</b>. שבלטו אלו לתוך רשות הרבים.
<b>חַיָּב נֶזֶק שָׁלֵם</b>. שהניח תקלה לרבים.
<b>בְּתוֹךְ רְשׁוּתוֹ</b>. ולא בלטו החוצה.
<h3> כא</h3>
<b>אִם כֹּתֶל רָעוּעַ הָיָה</b>. ועומד להתפרק.
<b>הַמַּצְנִיעַ חַיָּב</b>. שהיה לו להניח שהכותל ייפול (או ייסתר על ידי בעליו), ויהיו הקוצים והזכוכיות מגולים.
<b>בַּעַל הַכֹּתֶל חַיָּב</b>. שהיה לו להישמר מיצירת תקלה זו ולפנות את הקוצים והזכוכיות אחר סתירת הכותל.
<h3> כב</h3>
<b>כְּדֵי שֶׁלֹּא תַּעֲלֵם הַמַּחֲרֵשָׁה</b>. וייחשפו ויוכלו להזיק. אבל לעומק של שלושה טפחים לא תגיע המחרשה.
<h3> כג</h3>
<b>לֹא יְסַקֵּל</b>. לא יפנה אבנים.
<b>וְלֹא בּוֹרוֹת וְלֹא שִׁיחִין וְלֹא מְעָרוֹת</b>. מיני חפירה שונים.
<b>וְאַף עַל פִּי שֶׁהָעֲגָלָה יְכוֹלָה לְהַלֵּךְ עַל גַּבֵּיהֶן וכו‘</b>. שעשה לאלו כיסוי חזק.
<b>שֶׁמָּא תִּפָּתַח מִלְּמַטָּה</b>. מחמת הזמן והאנשים העוברים שם (פה“מ בבא בתרא ג,יא). ואף שאסור לחפור ברשות הרבים, אם עשה זאת וכיסה כראוי, פטור (לעיל יב,ד).
<b>וְהַחוֹפֵר בּוֹר לְצָרְכֵי רַבִּים</b>. כדי שישתו וייהנו ממימיו.
<h3> כד</h3>
<b>וּכְצוּצְטְרָיוֹת</b>. גזוזטרות, כמין מרפסות.
<b>לְמַעְלָה מִגָּמָל וְרוֹכְבוֹ</b>. שמעל גובה זה לא סביר שיעבור אדם.
<b>וְהוּא שֶׁלֹּא יַאֲפִיל הַדֶּרֶךְ עַל בְּנֵי רְשׁוּת הָרַבִּים</b>. אף כשהותר לבנותם בגובה רב, זהו בתנאי שלא יאפילו ויחשיכו את הדרך.
<b>וְאִם רָצָה</b>. לבנותם בגובה נמוך יותר.
<b>כּוֹנֵס לְתוֹךְ שֶׁלּוֹ</b>. סותר את קיר הבית ובונהו שוב מעט פנימה.
<b>וּמוֹצִיא</b>. את הזיזים כך שלא יצאו לרשות הרבים.
<b>אֲבָל אֵינוֹ יָכוֹל לְהַחֲזִיר כְּתָלִים לִמְקוֹמָן</b>. ובכך למנוע שוב מאנשים ללכת שם.
<b>שֶׁכָּל מֶצֶר שֶׁהֶחֱזִיקוּ בּוֹ וכו‘</b>. ואף שהייתה זו רשותו, אחר שפינה שטח זה והלכו בו רבים שוב אין להחזירו לרשות היחיד (ראה לקמן הכ“ז).
<b>מֶצֶר</b>. גבול, דרך.
<b>זִיזִין</b>. בליטות היוצאות מן הקיר.
<h3> כה</h3>
<b>הֲרֵי זוֹ בְּחֶזְקָתָהּ</b>. מניחים שזה שהוציא את הזיזים עשה זאת בתוך שטחו וכהלכה, ומאוחר יותר הפך השטח שמתחת לרשות הרבים (פה“מ בבא בתרא ג,יא).
<h3> כו</h3>
<b>שֶׁהוּא נוֹטֶה לִרְשׁוּת הָרַבִּים</b>. וענפיו יוצאים אליה.
<b>וּמַנִּיחִין מָקוֹם פָּנוּי מִשְּׁתֵי שִׂפְתוֹת הַנָּהָר וכו‘</b>. שלעתים יש צורך למשוך את הספינה בחבלים ונוח יותר לעשות זאת על שפת הנהר ולא בתוכו. ויש לקצוץ אילנות העומדים שם כדי לפנות מקום לטובת מושכי הספינות, שלא יינזקו.
<b>כְּרֹחַב כִּתְפֵי הַמַּלָּחִים</b>. שיעור שיוכלו למשוך בו בנוחות, ויש שכתבו שהוא כשתי אמות (מאירי בבא מציעא קז,ב, אולם ראה הלכות גנבה ח,ב).
<h3> כז</h3>
<b>נְטָלָהּ</b>. החזיק בה לעצמו.
<b>וְנָתַן לָהֶם מִן הַצַּד</b>. דרך חלופית בצד שדהו.
<b>מַה שֶּׁנָּתַן נָתַן</b>. שכבר זכו בו הרבים והוחזק על ידם.
<b>וְכַמָּה רֹחַב דֶּרֶךְ הָרַבִּים וכו‘</b>. הגדרת דרך הרבים לעניינים רבים (רשויות שבת, מכירת קרקע ועוד) היא דרך ברוחב שש עשרה אמה (וראה פת“ש וערוה“ש שלעניין הנזכר כאן אף שביל קטן שהחזיקו בו רבים אין להוציאו מחזקת הרבים).
<h2>פרק יד</h2>
<h3> א</h3>
<b>וְעָבְרָה הַדְּלֵקָה</b>. והזיקה דברים בשרפתה.
<b>שַׁלֵּם יְשַׁלֵּם הַמַּבְעִר אֶת הַבְּעֵרָה</b>. ואף אם לא הבעיר בפועל אלא שפשע בשמירתה (לקמן ה“ד).
<b>וְהַבְּעֵרָה מֵאֲבוֹת נְזָקִים הִיא</b>. מסוגי הנזק העיקריים, ותולדותיה כמותה (לקמן הט“ז).
<h3> ב</h3>
<b>מִסּוֹף הַמֶּצֶר</b>. מסוף הגבול שבין רשותו לרשות חברו.
<b>הַכֹּל לְפִי גָּבְהָהּ שֶׁל דְּלֵקָה</b>. שאש גדולה צריכה יותר הרחקה כדי שלא תזיק.
<b>מַכָּה בִּידֵי שָׁמַיִם הִיא</b>. ולא ניתן היה כלל לצפות זאת.
<b>שְׁלוּלִית</b>. אמת מים שמוציאים ממנה תעלות קטנות להשקות דרכן מקומות אחרים (פה“מ פאה ב,א).
<b>פָּטוּר</b>. שבדרך כלל די בשיעור זה כדי לעצור את התפשטות האש.
<h3> ג</h3>
<b>אוֹמְדִין גֹּבַהּ הַגָּדֵר וכו‘</b>. שכל אלו יחד קובעים אם יכולה האש לעבור במצב רגיל.
<b>בְּאֵשׁ הַקּוֹדַחַת</b>. עומדת במקומה והיא נוקבת ושורפת (ערוך ערך ‘קדח‘).
<b>לַהַב גָּדוֹל הָעוֹלֶה וְנִכְפָּף מִגֹּבַהּ עֲלִיַּת הַלַּהַב</b>. שהלהבה גבוהה ונכפפת ומתפשטת לצדדים.
<b>וְהָיוּ הָעֵצִים מְצוּיִין שָׁם</b>. כך שיכולה האש להתפשט למרחקים.
<h3> ד</h3>
<b>וְנָפַל גָּדֵר</b>. המפרידה בין רשותו לרשות אחרת.
<b>שֶׁלֹּא מֵחֲמַת הַדְּלֵקָה</b>. אבל אם נפלה מחמת האש הרי הוא חייב בכל מקרה, לפי שלא הרחיק את האש כראוי.
<b>לְשׁוֹרוֹ שֶׁיָּצָא וְהִזִּיק וכו‘</b>. הרי זה כמניח את שורו בדיר ולא נעל כראוי (לעיל ד,א), ואף כאן צריך היה לגדור ולמנוע מהאש להזיק.
<h3> ה</h3>
<b>הַשּׁוֹלֵחַ אֶת הַבְּעֵרָה</b>. הביא להם דבר שגרם לשרפה.
<b>פָּטוּר מִדִּינֵי אָדָם</b>. שלא הוא גרם את הנזק, וגם לא היה סביר שתתפתח שרפה מזה.
<b>וְחַיָּב בְּדִינֵי שָׁמַיִם</b>. שאף שאין בית דין יכולים לחייבו מכל מקום מבחינה מוסרית הוא אחראי לנעשה וראוי שישלם.
<b>גַּחֶלֶת</b>. בלא להבה ממשית.
<b>שֶׁדֶּרֶךְ הַגַּחֶלֶת לְהִכָּבוֹת מֵאֵילֶיהָ</b>. ולכן פטור מדיני אדם שרק בגלל שליבוה נגרמה השרפה, ואף הם פטורים לפי שאינם בני דעת.
<b>שַׁלְהֶבֶת</b>. אש גלויה, ודרכה להתפשט אם לא שישמרוה כראוי.
<b>שֶׁהֲרֵי מַעֲשָׂיו גָּרְמוּ</b>. ולא היה לו להפקיד השלהבת ביד אלו שאינם בני שמירה.
<h3> ו</h3>
<b>שִׁלַּח אֶת הַבְּעֵרָה בְּיַד פִּקֵּחַ</b>. אף אם הייתה זו שלהבת של ממש.
<b>זֶה הַפִּקֵּחַ שֶׁהִבְעִיר חַיָּב</b>. שבלקיחת הבערה התחייב באחריותה והוא אשם על נזקיה.
<h3> ז</h3>
<b>הָאוּר</b>. האש.
<b>וְאֶחָד הֵבִיא אֶת הָעֵצִים</b>. אחר כך, כדי שתוכל האש להמשיך לדלוק.
<b>הַמֵּבִיא אֶת הָעֵצִים חַיָּב</b>. שבלעדיו לא הייתה השרפה מתקיימת.
<b>הַמֵּבִיא אֶת הָאוּר חַיָּב</b>. גם כאן האחרון הוא שחייב, שבלעדיו אין העצים מזיקים כלל.
<b>בָּא אַחֵר וְלִבָּה</b>. שאחר מעשה הראשונים לא הייתה האש מתלבה מאליה, והגיע זה וליבה אותה.
<b>רוּחַ שֶׁאֵינָהּ מְצוּיָה תָּמִיד</b>. שאינה מנשבת באופן תמידי אף שבאה פעמים רבות, וכל שכן רוח סערה שמנשבת רק לעתים רחוקות (מ“מ).
<b>הֲרֵי כֻּלָּן פְּטוּרִין</b>. אם במעשיהם לא גרמו לאש להתלבות, שלא יכלו לדעת שתבוא אחר כך רוח כזו ותבעיר את האש.
<b>לִבָּה וְלִבַּתּוּ הָרוּחַ</b>. שהליבוי שלו ושל הרוח גרמו יחד לאש להתלקח.
<b>שֶׁהֲרֵי הוּא גָּרַם</b>. לבערה זו יחד עם הרוח.
<b>מְשַׁלֵּם נֶזֶק שָׁלֵם וכו‘</b>. כשאר מי שהזיק ממונו, שמשלם נזק שלם ומן היפה שבנכסיו (לעיל א,ז).
<h3> ח</h3>
<b>אֲבָנִים</b>. הזיקה להן בשרפתה.
<b>אוֹ עָפָר</b>. כגון שפגעה בקרקע החרושה (בבלי בבא קמא ס,א).
<b>אוֹ הַשָּׂדֶה</b>. אף דברים שאין דרך האש לכלות ממש, כגון הקרקע והאבנים.
<b>מוֹרִגִּים</b>. המורג הוא לוח עץ מחורץ או בעל בליטות המשמש לדיש.
<b>הָיוּ בְּגָדִים וּכְלֵי זְכוּכִית וְכַיּוֹצֵא בָּהֶן</b>. שאין דרך אנשים לטמנם בגדיש.
<b>פָּטוּר עַל הַכֵּלִים</b>. אמנם חייב לשלם על מקום הכלים כאילו היה מלא בתבואה, כמבואר בהלכה הבאה (פה“מ בבא קמא ו,ז, מ“מ).
<h3> ט</h3>
<b>פָּטוּר עַל כָּל הַכֵּלִים הַטְּמוּנִים בַּגָּדִישׁ</b>. אף על אלו שמקובל להטמינם.
<b>אֲבָל מְשַׁלֵּם הוּא שִׁעוּר מְקוֹם הַכֵּלִים וכו‘</b>. רואים את מקום הכלים כאילו הוא מלא בתבואה, וישלם על כמות תבואה זו.
<b>כְּאִלּוּ הוּא מָלֵא גָּדִישׁ שֶׁל חִטִּים אוֹ שֶׁל שְׂעוֹרִים</b>. לפי מה שיש בגדיש.
<h3> י</h3>
<b>וְהָיָה גְּדִי כָּפוּת לוֹ</b>. לגדיש.
<b>חַיָּב</b>. על הגדי, ופטור על העבד שכן יכול היה לברוח (מ“מ).
<b>שֶׁכֵּן דֶּרֶךְ בְּנֵי אָדָם לַעֲשׂוֹת בַּגָּדִישׁ</b>. שעשוי אדם לקשור את גדיו אל הגדיש ולפיכך חייב עליו המבעיר.
<b>הָיָה עֶבֶד כָּפוּת... פָּטוּר</b>. על הגדי וחייב על המתת העבד, מאחר שמתחייב מיתה על העבד, וכלל הוא שהעושה מעשה המחייב מיתה פטור מלשלם על שאר דברים (ראה הלכות גנבה ג,א).
<h3> יא</h3>
<b>הַמַּשְׁאִיל מָקוֹם לַחֲבֵרוֹ</b>. בתוך רשותו על מנת שיניח שם גדישו.
<b>וְהִדְלִיק הַמַּשְׁאִיל וכו‘</b>. הדליק אש ברשותו ושרפה את הגדיש.
<b>אֵינוֹ מְשַׁלֵּם אֶלָּא דְּמֵי הַגָּדִישׁ בִּלְבַד</b>. שלא השאילו על דעת שיטמין שם.
<b>הִשְׁאִילוֹ מָקוֹם לְהַגְדִּישׁ חִטִּים וכו‘</b>. בכל אלו משלם רק דמי שעורים שהם זולים יותר מחיטים.
<b>לְהַגְדִּישׁ חִטִּים וְהִגְדִּישׁ שְׂעוֹרִים</b>. משלם רק על דמי שעורים שהרי בכך הזיק.
<b>לְהַגְדִּישׁ שְׂעוֹרִים וְהִגְדִּישׁ חִטִּים</b>. נתן רשות רק לשעורים ולכן לא ישלם יותר משוויים.
<b>אוֹ שֶׁהִגְדִּישׁ חִטִּים וְחִפָּן בִּשְׂעוֹרִים</b>. משלם כדמי שעורים, שהחיטים נחשבים כטמונים בתוך השעורים (תוספות רבנו פרץ בבא קמא סב,א).
<b>אוֹ שֶׁהִגְדִּישׁ שְׂעוֹרִים וְחִפָּן בְּחִטִּים</b>. שלא נתן רשות אלא לשעורים.
<h3> יב</h3>
<b>הַבִּירָה</b>. מבנה גדול.
<b>שֶׁכֵּן דֶּרֶךְ בְּנֵי אָדָם וכו‘</b>. וכאמור לעיל (ה“ח) המבעיר ברשות חברו חייב על הכלים הטמונים שדרך אנשים לשים שם.
<b>וְכָל שֶׁיִּטְעֹן בַּעַל הַבַּיִת</b>. שהיה בבית ונשרף.
<b>נִשְׁבָּע בִּנְקִיטַת חֵפֶץ</b>. כשהוא אוחז ספר תורה (הלכות שבועות יא,ח).
<b>וְנוֹטֵל</b>. תשלום על הנזק.
<b>כְּמוֹ שֶׁיִּתְבָּאֵר</b>. הלכות טוען ונטען א,ב.
<b>דְּבָרִים שֶׁהוּא אָמוּד בָּהֶן וכו‘</b>. חפצים שאפשר להעריך שיש בבעלותו או שניתנו לו כפיקדון לשמור עליהם (וכן הדין בכל מזיק ממון חברו ואינו יודע מה הזיק, ראה הלכות חובל ומזיק ז,יז-יט).
<h3> יג</h3>
<b>מִפְּנֵי שֶׁהִרְבָּה בַּמַּשּׂוֹי</b>. שהטעין את גמלו במשא החורג לתוך רשויות היחיד.
<b>בֵּין שֶׁעָמְדָה הַבְּהֵמָה</b>. ובזמן זה התפשטה האש.
<b>בֵּין שֶׁלֹּא עָמְדָה</b>. אלא תוך כדי הליכתה נכנס הפשתן והדליק את הבירה.
<b>הַחֶנְוָנִי חַיָּב... מִפְּנֵי שֶׁהִנִּיחַ נֵרוֹ מִבַּחוּץ</b>. במקום מעבר הרבים, ועשוי הנר להצית שרפות.
<b>וַאֲפִלּוּ נֵר חֲנֻכָּה</b>. שמצווה להניחו בחוץ (הלכות חנוכה ד,ז).
<b>שֶׁהָיָה לוֹ לֵישֵׁב וְלִשְׁמֹר</b>. את נרו ולוודא שאינו מבעיר דבר.
<h3> יד</h3>
<b>קָמָתוֹ</b>. תבואה המחוברת לקרקע.
<b>לִפְנֵי הָאֵשׁ</b>. שקירב אותה לעבר האש.
<b>בְּרוּחַ שֶׁאֵינָהּ מְצוּיָה</b>. ראה ביאור לעיל ה“ז.
<b>וְעָבְרָה הָאֵשׁ</b>. שהדליק אדם אחר.
<b>מִפְּנֵי שֶׁהַמַּדְלִיק אֶת הָאֵשׁ פָּטוּר עַל הַטָּמוּן</b>. שמאחר שהטמין זה את הקמה נפטר בעל האש מלשלם עליה (כמבואר לעיל הל‘ ח-ט), ונמצא שגרם המטמין הפסד לבעל הקמה.
<h3> טו</h3>
<b>חַיָּב בְּנִזְקוֹ</b>. מה שפחת ערכו מחמת האש.
<b>וּבְשִׁבְתּוֹ</b>. מה שהפסיד הניזק בכך שלא יכול היה לעבוד בתקופת חוליו.
<b>וּבְרִפּוּיוֹ</b>. עלות הריפוי.
<b>וּבְצַעֲרוֹ</b>. כאב המכה.
<b>וּבְבָשְׁתּוֹ</b>. דמי מה שהתבייש.
<b>כְּאִלּוּ הִזִּיקוֹ בְּיָדוֹ</b>. ארבעת התשלומים הנזכרים כאן מלבד הנזק (שבת, ריפוי, צער, בושת) נוהגים רק במקרה של אדם שהזיק אדם (הלכות חובל א,א). וכאשר האש מזיקה אדם נחשב הדבר כאילו בעל האש בעצמו הזיק ולכן משלם תשלומים אלו כדין אדם שהזיק את חברו בידו.
<b>שֶׁאַף עַל פִּי שֶׁאִשּׁוֹ מָמוֹנוֹ הוּא</b>. ובדרך כלל על ממונו שמזיק חייב רק נזק ולא את שאר ארבעת התשלומים.
<b>הֲרֵי הוּא כְּמִי שֶׁהִזִּיק בְּחִצָּיו</b>. היזק על ידי האש נחשב כפעולה של האדם עצמו בדומה לאדם שיורה חץ ומזיק (ראה הלכות חובל ומזיק ו,י).
<b>אֵינוֹ חַיָּב אֶלָּא בַּנֶּזֶק בִּלְבַד</b>. שכך הדין בממון שהזיק.
<b>כְּמוֹ שֶׁבֵּאַרְנוּ</b>. לעיל ז,ג.
<h3> טז</h3>
<b>וְנָפְלוּ בְּרוּחַ מְצוּיָה</b>. הנושבת דרך קבע.
<b>וְהִזִּיקוּ</b>. בשעת נפילתם.
<b>שֶׁכָּל אֵלּוּ וְכַיּוֹצֵא בָּהֶן</b>. שהם ממונו של אדם ומזיקים בעזרת כוח נוסף, ותוך כדי תנועה (בבלי בבא קמא ג,ב).
<b>וְאִם נָפְלוּ בְּרוּחַ שֶׁאֵינָהּ מְצוּיָה... פָּטוּר</b>. שלא העלה בדעתו שייפלו כך, ופטור כדין אש שהתלבתה ברוח כזו (לעיל ה“ז).
