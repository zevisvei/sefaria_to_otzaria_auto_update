<h1>ביאור שטיינזלץ על משנה תורה, הלכות גניבה</h1>
<h2>פרק א</h2>
<h3> א</h3>
<b>שֶׁנֶּאֱמַר לֹא תִּגְנֹבוּ</b>. ואיסור ‘לא תגנוב‘ שבעשרת הדברות נאמר על גנבת אדם ולא על גנבת ממון (לקמן ט,א).
<b>שֶׁהֲרֵי נִתַּן לְתַשְׁלוּמִין</b>. ואין לוקים על איסור לאו שיש בו חובת תשלום (הלכות סנהדרין יח,ב וראה גם הלכות גזלה א,א).
<b>שֶׁהַגַּנָּב חִיְּבָה אוֹתוֹ תּוֹרָה לְשַׁלֵּם</b>. כמבואר בפרשת משפטים (שמות כא,לז-כב,ג).
<b>אוֹ הַגּוֹנֵב מָמוֹן גּוֹי עוֹבֵד עֲבוֹדָה זָרָה</b>. ראה גם לקמן ז,ח, הלכות גזלה א,ב.
<h3> ב</h3>
<b>כָּל שֶׁהוּא</b>. גם אם שווה פחות מפרוטה מכל מקום אסור לגנבו מהתורה.
<h3> ג</h3>
<b>לְפִיכָךְ לִסְטֵיס מְזֻיָּן שֶׁגָּנַב אֵינוֹ גַּזְלָן אֶלָּא גַּנָּב</b>. לסטים מזוין הוא שודד חמוש. ואף על פי שכאשר הוא לוקח בכוח הוא נחשב גזלן, כאשר הוא גונב בסתר הוא נחשב גנב (לח“מ, ולפני הראב“ד הייתה גרסה אחרת ברמב“ם ולפיכך השיג עליו).
<b>אַף עַל פִּי שֶׁהַבְּעָלִים יוֹדְעִין בְּשָׁעָה שֶׁגָּנַב</b>. אף אם הבעלים ראו אותו גונב ולא התערבו מפני שחששו ממנו, מכיוון שהגנב מצד עצמו עשה זאת בדרך גנבה הריהו נחשב גנב (יד“פ).
<h3> ד</h3>
<b>כְּסוּת</b>. בגד.
<b>שְׁנַיִם בְּדָמֶיהָ</b>. כפול משווייה, והתשלום הנוסף הוא קנס על הגנב.
<h3> ה</h3>
<b>אֲשֶׁר יַרְשִׁיעֻן אֱלֹהִים יְשַׁלֵּם שְׁנַיִם לְרֵעֵהוּ</b>. ‘אלהים‘ הוא כינוי לדיינים, ומכאן שתשלום הקנס הוא רק כאשר בית הדין מחייב את האדם ומי שהתחייב מעצמו אינו משלם פי שניים.
<b>וְהוּא הַדִּין לְכָל הַקְּנָסוֹת שֶׁהַמּוֹדֶה בָּהֶן פָּטוּר</b>. ראה לקמן ג,ז, הלכות נזקי ממון ט,ו, הלכות עבדים ה,יז.
<h3> ו</h3>
<b>חוּץ מִשֶּׂה וְשׁוֹר</b>. שבהם משלם לפעמים יותר מכפול.
<b>וּטְבָחוֹ</b>. שחט אותו (ראה לקמן ב,ח).
<h3> ז</h3>
<b>הָיְתָה אֵשֶׁת אִישׁ שֶׁאֵין לָהּ לְשַׁלֵּם</b>. שבאופן בסיסי נכסי האישה שייכים לבעלה.
<b>הֲרֵי הַכֶּפֶל עָלֶיהָ חוֹב וכו‘</b>. את הגנבה עצמה מחזירה לבעלים, אך הכפל דינו כחוב שזמן פירעונו יגיע כשיהיה לה ממון שעומד ברשותה, כגון שתתגרש או תתאלמן (השווה הלכות חובל ד,כא).
<h3> ח</h3>
<b>וְקָטָן שֶׁגָּנַב וכו‘</b>. קטן פטור מעונש ואחריות על מעשיו ולכן פטור מלשלם גם כשיגדל, אבל אם הגנבה קיימת מחזירים אותה לבעלים (השווה הלכות חובל ד,כ).
<h3> ט</h3>
<b>הָעֶבֶד</b>. עבד כנעני שכל ממונו שייך לרבו.
<b>פָּטוּר מִן הַכֶּפֶל</b>. אינו משלם את הכפל מפני שאין לו ממון משלו.
<b>שֶׁאֵין אָדָם חַיָּב עַל נִזְקֵי עֲבָדָיו אַף עַל פִּי שֶׁהֵן מָמוֹנוֹ וכו‘</b>. שלא כבהמתו שהיא ממונו וחייב על נזקיה מפני שיש לו אפשרות לשמרה, על נזקי עבדיו אינו חייב מפני שיש להם דעת והם יכולים להתחמק משמירתו וללכת ולהזיק.
<b>רַבּוֹ</b>. אדונו.
<b>יֵלֵךְ וְיַדְלִיק גָּדִישׁ בְּאֶלֶף דִּינָר</b>. כדי לגרום לאדונו לשלם על כך.
<b>נִשְׁתַּחְרֵר הָעֶבֶד חַיָּב לְשַׁלֵּם אֶת הַכֶּפֶל</b>. מכיוון שיש לו אחריות על מעשיו, ולכן כשיש לו ממון משלו חייב לשלם (השווה הלכות חובל ד,כא).
<h3> י</h3>
<b>כְּפִי כֹּחַ הַקָּטָן</b>. כפי שהוא מסוגל לסבול.
<b>מִשְׁלַחַת לְהֶזֵּק</b>. כוח שמועד להזיק.
<h3> יא</h3>
<b>וְהִשְׁבִּיחָה מֵאֵילֶיהָ</b>. ללא הוצאה כספית של הגנב.
<b>שֶׁיָּלְדָה וּגְזָזָהּ</b>. המליטה ולד אצל הגנב או שהגנב גזז את צמרה.
<b>וְאִם אַחַר יֵאוּשׁ יָלְדָה וּגְזָזָהּ מְשַׁלֵּם כִּשְׁעַת הַגְּנֵבָה</b>. מעיקר הדין השבח שייך לנגנב מכיוון שהבהמה שלו, אך חכמים תיקנו שאם הבעלים התייאשו מהחפץ שנגנב, כל שבח הבא לאחר מכן יישאר ביד הגנב. וזאת משום ‘תקנת השבים‘ — שחששו חכמים שגנבים יימנעו מלעשות תשובה אם יידרשו להשיב את השבח שנוצר ברשותם (הלכות גזלה ב,ב).
<b>הוֹצִיא עָלֶיהָ הוֹצָאוֹת וְהִשְׁבִּיחָה... הַשֶּׁבַח שֶׁל גַּנָּב אֲפִלּוּ לִפְנֵי יֵאוּשׁ</b>. יש שהסבירו שגם דין זה מפני תקנת השבים, שבשבח שהוציא עליו ממון תיקנו שיזכה בו אפילו לפני ייאוש (או“ש ועוד, וראה אבן האזל נזקי ממון ז,יב שביאר באופן אחר; והשווה הלכות גזלה ב,ט).
<b>אוֹ מְחַשְּׁבִין לוֹ מִן הַכֶּפֶל</b>. מנכים את שווי השבח מתשלום הכפל.
<h3> יב</h3>
<b>חוֹזֶרֶת לִבְעָלֶיהָ בֵּין לִפְנֵי יֵאוּשׁ בֵּין לְאַחַר יֵאוּשׁ וכו‘</b>. שייאוש לבדו אינו קונה.
<b>כְּמוֹ שֶׁבֵּאַרְנוּ</b>. לעיל הי“א.
<b>נִשְׁתַּנָּת הַגְּנֵבָה בְּיַד הַגַּנָּב קְנָיָהּ</b>. מכיוון שהשתנתה קנה אותה וחייב לשלם רק את שווייה (פרטי דיני קניית חפץ גנוב על ידי שינוי מופיעים בהלכות גזלה פ“ב).
<b>וְקָנָה שִׁבְחָהּ</b>. מה שהשביחה לאחר השינוי מכיוון שהיא שלו.
<b>וַאֲפִלּוּ לִפְנֵי יֵאוּשׁ</b>. ששינוי קונה גם ללא ייאוש.
<b>וְאֵינוֹ מְשַׁלֵּם אֶלָּא דָּמִים</b>. לפי שווייה בשעת הגנבה (ראה הלכות גזלה ב,א).
<h3> יג</h3>
<b>כְּחוּשָׁה</b>. בהמה רזה.
<b>כִּשְׁעַת הַגְּנֵבָה</b>. לפי שוויה בשעת הגנבה.
<b>אוֹ תַּשְׁלוּמֵי אַרְבָּעָה וַחֲמִשָּׁה</b>. אם טבח או מכר אותה.
<b>גָּנַב טָלֶה וְנַעֲשָׂה אַיִל</b>. גזל כבש סמוך ללידתו ושהה אצלו עד שבגר ונעשה איל.
<b>נַעֲשָׂה שִׁנּוּי בְּיָדוֹ וְקָנָהוּ וכו‘</b>. המעבר מטלה לאיל ומעגל לשור נחשב שינוי, הלכך הגנב זוכה בבהמה ואם טבחה או מכרה אין הוא צריך לשלם תשלומי ארבעה וחמישה.
<h3> יד</h3>
<b>מְשַׁלֵּם קֶרֶן כִּשְׁעַת הַגְּנֵבָה וְתַשְׁלוּמֵי כֶּפֶל אוֹ אַרְבָּעָה וַחֲמִשָּׁה כִּשְׁעַת הַעֲמָדָה בַּדִּין</b>. הכלל הבסיסי הוא שאם הגנבה אינה קיימת משלם קרן לפי שווייה בשעת הגנבה, ותשלומי קנס לפי שעת העמדה בדין (בבלי בבא קמא סה,א). אך לכלל זה יש חריגים כמבואר כאן.
<b>אִם שָׁחַט... מְשַׁלֵּם תַּשְׁלוּמֵי כֶּפֶל אוֹ אַרְבָּעָה וַחֲמִשָּׁה כִּשְׁעַת הַעֲמָדָה בַּדִּין</b>. ובמקרה זה גם את הקרן משלם לפי שעת העמדה בדין מפני שאיבד את הבהמה בידיו (מ“מ ע“פ הרי“ף).
<b>וְאִם מֵתָה הַבְּהֵמָה אוֹ אָבַד הַכְּלִי מֵאֵילָיו מְשַׁלֵּם תַּשְׁלוּמֵי כֶּפֶל כִּשְׁעַת הַגְּנֵבָה</b>. ובמקרה זה אינו משלם כשעת העמדה בדין מפני שהבהמה התייקרה והוא לא איבדה בידיו.
<h3> טו</h3>
<b>פְּחָתוֹ</b>. שניזוק, אך לא נשבר.
<b>אֵין שָׁמִין לוֹ הַפְּחָת</b>. אינו יכול להחזיר את הכלי השבור ולשלם את ירידת הערך של הכלי ותוספת של הכפל.
<b>וְאִם רָצוּ הַבְּעָלִים לִטֹּל הַכְּלִי הַשָּׁבוּר וִישַׁלֵּם לָהֶן הַפְּחָת וְהַכֶּפֶל שׁוֹמְעִין לָהֶן</b>. ולא קנה הגנב את הכלי כשנפחת או נשבר (ומפרשי הרמב“ם התקשו מדוע שבירה אינה נחשבת לשינוי שעל ידו יקנה הגנב את הכלי — ראה גר“א חו“מ שנד ס“ק יג וקצוה“ח שם ס“ק ג, וביד“פ כתב ע“פ הלכות גזלה ב,טו שזו תקנה שעשו לבעלים שבמקרה זה הגנב לא יקנה את החפץ אף על פי שנעשה בו שינוי).
<h3> טז</h3>
<b>אַף עַל פִּי שֶׁלֹּא קָנָה לוֹקֵחַ... הֲרֵי זֶה מְשַׁלֵּם תַּשְׁלוּמֵי אַרְבָּעָה וַחֲמִשָּׁה</b>. אף על פי שמעשה המכירה לא הועיל והבהמה חוזרת בעצמה לבעלים מכל מקום משלם ארבעה וחמישה (הדברים מוסבים רק על המקרה שגנב ומכר, ולא על גנב וטבח שאז קונה הגנב את הבהמה בשינוי מעשה כמבואר לקמן הי“ח).
<b>וְאֵין צָרִיךְ לוֹמַר אִם טָבַח אוֹ מָכַר לְאַחַר יֵאוּשׁ... שֶׁהֲרֵי הוֹעִיל בְּמַעֲשָׂיו וְקָנָה הַלּוֹקֵחַ</b>. כאשר מכר את הבהמה לאחר ייאוש קנה אותה הקונה, שגנבה נקנית על ידי ייאוש ושינוי הבעלים (‘שינוי רשות‘; לקמן ה,ג, הלכות גזלה ב,ג). ואם במכירה ללא ייאוש שהבהמה חוזרת לבעלים משלם ארבעה וחמישה, כל שכן אם היה ייאוש ואינה חוזרת לבעלים שמשלם ארבעה וחמישה.
<h3> יז</h3>
<b>מֵאַחַר הַגַּנָּב</b>. מהגנב עצמו.
<b>וְאִם טָבַח וּמָכַר</b>. הגנב השני.
<b>שֶׁהֲרֵי דִּין הַבְּהֵמָה הַזֹּאת לַחֲזֹר בְּעֵינֶיהָ לַבְּעָלִים וְלֹא קְנָיָהּ הַגַּנָּב</b>. הגנב הראשון לא קנאה מכיוון שייאוש בלבד אינו קונה ואילו הייתה אצלו הייתה חוזרת לבעלים, ומכיוון שאינה שלו מי שגונב ממנו פטור מלשלם לו.
<b>וְלֹא לַבְּעָלִים אֵינוֹ חַיָּב לְשַׁלֵּם</b>. גם לבעלים המקוריים אינו חייב לשלם.
<b>מִפְּנֵי שֶׁלֹּא גָּנַב מֵרְשׁוּתָן</b>. ותשלום כפל נאמר בתורה רק לגבי הגונב מרשות הבעלים (ראה בבלי בבא קמא סט,ב).
<h3> יח</h3>
<b>וּבָא גַּנָּב אַחֵר וְגָנַב הַטֶּבַח</b>. את הבהמה שטבח הגנב הראשון.
<b>שֶׁהֲרֵי קָנָה בְּשִׁנּוּי מַעֲשֶׂה</b>. שהייתה בהמה וכעת יש כאן בשר.
<b>בְּשִׁנּוּי מַעֲשֶׂה</b>. שינוי שנעשה בגוף הגזלה.
<b>וְגַנָּב הָרִאשׁוֹן מְשַׁלֵּם תַּשְׁלוּמֵי אַרְבָּעָה וַחֲמִשָּׁה</b>. לבעלים, מכיוון שהתחייב לשלם בשעת הטביחה.
<b>הֲרֵי הָרִאשׁוֹן מְשַׁלֵּם תַּשְׁלוּמֵי אַרְבָּעָה וַחֲמִשָּׁה</b>. לבעלים המקוריים, ככל גנב שגנב ומכר.
<b>וְהַגַּנָּב הַשֵּׁנִי מְשַׁלֵּם תַּשְׁלוּמֵי כֶּפֶל</b>. לקונה מהגנב, מכיוון שקנה אותו בייאוש ושינוי רשות.
<b>וְאִם לֹא נִתְיָאֲשׁוּ הַבְּעָלִים</b>. שאז הגנבה נשארה בבעלותם גם לאחר המכירה ולא קנאה הקונה.
<b>אֵין הָאַחֲרוֹן מְשַׁלֵּם אֶלָּא קֶרֶן בִּלְבַד</b>. שמכיוון שלא גנב מבית הבעלים פטור מתשלומי קנס (כדלעיל הי“ז).
<h2>פרק ב</h2>
<h3> א</h3>
<b>נִכְסֵי הֶקְדֵּשׁ</b>. נכסים ששייכים למקדש.
<b>שֶׁגָּנַב נִכְסֵי הֶקְדֵּשׁ אֵינוֹ מְשַׁלֵּם אֶלָּא הַקֶּרֶן בִּלְבַד</b>. ראה גם הלכות תרומות י,כד.
<b>לְרֵעֵהוּ</b>. אדם מישראל.
<b>וְכֵן הַגּוֹנֵב קָדָשִׁים מִבֵּית בַּעֲלֵיהֶן</b>. נכסים שהוקדשו לקרבנות, ובגלל הגנבה אינו יכול להקריבם.
<b>בֵּין קָדְשֵׁי קָדָשִׁים</b>. קרבנות שאין הבעלים אוכלים מהם כגון עולה וחטאת.
<b>בֵּין קָדָשִׁים קַלִּים</b>. קרבנות שהבעלים אוכלים מהם, כגון שלמים. ואף על פי שיש לבעלים זכות אכילה בהם, מכל מקום הריהם הקדש ואין חייבים עליהם כפל.
<b>בֵּין קָדָשִׁים שֶׁאֵין הַבְּעָלִים חַיָּבִין בְּאַחֲרָיוּתָן</b>. שאינו חייב להקריב קרבן אחר במקום זה שנגנב.
<b>בֵּין קָדָשִׁים שֶׁהַבְּעָלִים חַיָּבִין בְּאַחֲרָיוּתָן</b>. שחייב להקריב קרבן אחר במקום זה שנגנב, והגנבה גרמה לו הפסד ממוני.
<b>שֶׁנֶּאֱמַר וְגֻנַּב מִבֵּית הָאִישׁ וְלֹא מִבֵּית הֶקְדֵּשׁ</b>. ואף שדין גנבה מהקדש נלמד מהכתוב “רעהו“, במקרה זה יש חידוש שפטור גם אם יש למקדיש תביעה כלפי הגנב על כך שמנע ממנו להקריב קרבן ולכן יש צורך במקור נוסף (רש“ש בבא קמא סג,א, חידושי הגרי“ז בכורות דף יא,א). ויש שפירשו שהחידוש הוא שפטור גם כשנכסי ההקדש הם אצל אדם אחר כשנגנבו (בן ידיד ועוד).
<h3> ב</h3>
<b>שֶׁנֶּאֱמַר עַל שׁוֹר וכו‘</b>. לגבי כפל.
<b>הֻקְּשׁוּ</b>. הושוו להם מבחינה הלכתית.
<b>וְהִתְנַחַלְתֶּם אֹתָם</b>. נאמר לגבי עבדים, הרי שהכתוב מתייחס אליהם כנחלה וכקרקע.
<b>וְהַשְּׁטָרוֹת אֵין גּוּפָן מָמוֹן</b>. ששווי השטר אינו נובע משווי הנייר אלא ממה שכתוב בו.
<h3> ג</h3>
<b>פֶּטֶר חֲמוֹר</b>. בכור חמור, וכדי שיהיה של בעליו ויהיה מותר בהנאה יש לפדותו תמורת שה שניתן לכהן (הלכות ביכורים יב,א-ב).
<b>רָאוּי הוּא לִהְיוֹתוֹ לוֹ לְאַחַר שֶׁיִּפָּדֶה</b>. ולכן הוא בכלל ממונו שהגנב חייב עליו תשלומי קנס.™
<h3> ד</h3>
<b>טִבְלוֹ</b>. פירות שחייבים במעשרות, ואסורים באכילה לפני ההפרשה.
<b>מְשַׁלֵּם לוֹ דְּמֵי טִבְלוֹ</b>. אף שכעת הפירות אסורים באכילה, הם עתידים להיות מותרים לו לאחר שיפריש.
<b>חֶלְבּוֹ</b>. שומן הבהמה האסור באכילה.
<b>מְשַׁלֵּם לוֹ דְּמֵי חֶלְבּוֹ</b>. מכיוון שהחלב מותר בהנאה ויכול לעשות בו שימוש (ראה הלכות מאכלות אסורות ח,טז).
<h3> ה</h3>
<b>מִבְּעָלֶיהָ הַיִּשְׂרְאֵלִים שֶׁהִפְרִישׁוּהָ</b>. ועתידים לתת אותה לכהן.
<b>וְטוֹבַת הֲנָיָה אֵינָהּ מָמוֹן</b>. הטובה שיכול לקבל עבור נתינת התרומה לכהן מסוים אינה נחשבת כממון (ראה גם הלכות אישות ה,ו, הלכות תרומות יב,טו). ואם גנב תרומה מכהן שהתרומה שלו משלם לו תשלומי כפל (הלכות תרומות י,כג).
<h3> ו</h3>
<b>וְאַחַר כָּךְ הִקְדִּישׁ</b>. את הבהמה שטבח או מכר.
<b>מְשַׁלֵּם תַּשְׁלוּמֵי אַרְבָּעָה וַחֲמִשָּׁה</b>. מכיוון שהתחייב בתשלומי קנס לבעלים כשעוד הייתה ברשותו.
<b>וְאִם הִקְדִּישׁ וְאַחַר כָּךְ טָבַח אוֹ מָכַר</b>. ונמצא שטבח או מכר בהמת הקדש.
<b>אַף עַל פִּי שֶׁהִקְדִּישׁוֹ קָדָשִׁים קַלִּים וכו‘</b>. שאף על פי שיש למקדיש זכות לאכול את בשרה מכל מקום נחשבת הבהמה ברשות ההקדש.
<b>בַּמֶּה דְּבָרִים אֲמוּרִים</b>. שיכול להקדיש את הבהמה שגנב, אף שאין אדם יכול להקדיש דבר שאינו שלו (הלכות ערכין וחרמין ו,כד).
<b>בְּשֶׁהִקְדִּישׁ אַחַר יֵאוּשׁ</b>. אף שדבר גנוב לא נקנה בייאוש לבד אלא צריך שיהיה גם שינוי רשות (ראה לקמן ה,ב-ג), כאשר מקדיש את הבהמה לאחר ייאוש חל ההקדש. ובטעם הדבר יש שכתבו שההקדשה נחשבת כשינוי רשות שקונה יחד עם הייאוש (מאירי ועוד ראשונים לבבא קמא סז,א). ויש שכתבו שיש כאן תקנה מיוחדת שההקדש יחול במקרה זה (ראה שו“ת עונג יו“ט סי‘  כט).
<b>וְאַחַר כָּךְ מֵת אָבִיו</b>. והוא ואחיו ירשו את ממונו, כולל הזכות לקבל את תשלומי הגנבה.
<b>מְשַׁלֵּם תַּשְׁלוּמֵי אַרְבָּעָה וַחֲמִשָּׁה</b>. משלם לאחיו את חלקם היחסי בתשלומי הגנבה וזוכה בחלק שלו (פה“מ ב“ק ז,ב).
<b>וְאִם מֵת אָבִיו וְאַחַר כָּךְ טָבַח אוֹ מָכַר... וְאֵינוֹ מְשַׁלֵּם תַּשְׁלוּמֵי אַרְבָּעָה וַחֲמִשָּׁה</b>. שבזמן שטבח או מכר כבר זכה בחלק מהגנבה, ובתשלומי ארבעה וחמישה חייב רק אם כל הבהמה אסורה עליו בטביחה או מכירה (בבלי בבא קמא עב,א וראה לקמן הי“ג).
<h3> ז</h3>
<b>אֵינוֹ קָדוֹשׁ לְפִי שֶׁאֵינוֹ בִּרְשׁוּתָן וְאַף עַל פִּי שֶׁלֹּא נִתְיָאֲשׁוּ</b>. הבעלים אינם יכולים להקדישו, מפני שאדם יכול להקדיש רק מה שהוא גם שלו וגם נמצא ברשותו (ראה הלכות ערכין ו,כב-כד).
<b>מְשַׁלֵּם תַּשְׁלוּמֵי אַרְבָּעָה וַחֲמִשָּׁה</b>. מכיוון שההקדשה לא חלה והבהמה עדיין ברשות של הבעלים.
<h3> ח</h3>
<b>וְנִתְנַבְּלָה בְּיָדוֹ</b>. אירע פסול בשחיטה, והבהמה נעשתה נבלה ואסורה באכילה.
<b>וְהַנּוֹחֵר וְהַמְעַקֵּר</b>. הריגות שלא בשחיטה.
<b>מְשַׁלֵּם תַּשְׁלוּמֵי כֶּפֶל בִּלְבַד</b>. שטביחה שחייבים עליה ארבעה וחמישה היא שחיטה כשרה.
<b>אֲבָל אִם שָׁחַט</b>. שחיטה כשרה.
<b>לִרְפוּאָה</b>. לתת ממנה לחולה או להכין ממנה תרופה.
<b>אוֹ לִכְלָבִים</b>. לתת לכלבים לאכול אותה.
<b>אוֹ שֶׁנִּמְצָא טְרֵפָה</b>. התברר שהיה בה חולי או פגם וכדומה האוסר אותה באכילה, אך השחיטה עצמה הייתה כשרה.
<b>אוֹ שֶׁשְּׁחָטוֹ בָּעֲזָרָה</b>. שבבית המקדש, ואסור לשחוט שם (ראה הלכות שחיטה ב,א-ב).
<b>אַף עַל פִּי שֶׁחֻלִּין שֶׁנִּשְׁחֲטוּ בָּעֲזָרָה אֲסוּרִין בַּהֲנָיָה</b>. ושחיטתו לא הועילה להתירה באכילה.
<b>הוֹאִיל וְאִסּוּרָן מִדִּבְרֵיהֶם</b>. מדרבנן, אבל מהתורה שחיטתו כשרה ויש לה דין  טביחה.
<h3> ט</h3>
<b>כִּלְאַיִם הַבָּא מִן הַשֶּׂה וּמִמִּין אַחֵר</b>. הכלאה של כבש או עז עם חיה (קרית מלך ע“פ תוספתא בבא קמא ז,ה).
<b>קִטַּעַת</b>. חסרת רגל.
<b>חִגֶּרֶת</b>. חסרת יד.
<b>סוּמָה</b>. עיוורת.
<b>בֶּהֱמַת הַשֻּׁתָּפִין</b>. בהמה ששייכת ליותר מאדם אחד.
<h3> י</h3>
<b>וְנָתַן לְאַחֵר בְּמַתָּנָה</b>. אף על פי שלא קיבל תמורה חייב מפני שהוציאה מרשותו (חידושי רבי מאיר שמחה בבא קמא עט,א, וראה אור החיים שמות כג,ג). ויש מפרשים שמן הסתם קיבל תמורה מסוימת עבור המתנה שנתן (יד“פ).
<b>אוֹ שֶׁנָּתַן לְאַחֵר לִטְבֹּחַ וְטָבַח וכו‘</b>. אף על פי שאדם אחר מכר וטבח עבורו, ובאופן עקרוני ההלכה היא שאין שליח לדבר עברה והמשלח אינו חייב על עברה שעשה השליח עבורו אלא השליח אחראי למעשיו, לגבי ארבעה וחמישה למדו חכמים מהכתוב שיש שליח לדבר עברה והמעשה מיוחס לגנב (בבלי בבא קמא עט,א).
<b>גָּנַב וְהִקִּיף</b>. מכר אותה בהקפה ועדיין לא קיבל את תמורתה.
<b>גָּנַב וְהֶחֱלִיף</b>. תמורת דבר אחר.
<b>גָּנַב וּפָרַע בְּהֶקֵּפוֹ</b>. שילם למוכר עבור מה שמכר לו בהקפה.
<b>סִבְלוֹנוֹת</b>. מתנות ששולח חתן לארוסתו.
<h3> יא</h3>
<b>וְהִקְנָה לַלּוֹקֵחַ אַחַר שְׁלֹשִׁים יוֹם</b>. התנה בשעת הקניין שהוא יחול רק לאחר שלושים יום.
<b>וּבְתוֹךְ שְׁלֹשִׁים יוֹם הֻכַּר הַגַּנָּב</b>. נמצא הגנב לפני שהושלמה המכירה.
<b>אֵינוֹ מְשַׁלֵּם אֶלָּא כֶּפֶל</b>. מכיוון שנתפס לפני שהמכר נכנס לתוקף.
<b>שֶׁיְּשַׁיֵּר בּוֹ דָּבָר הַנִּתָּר עִמּוֹ בַּשְּׁחִיטָה פָּטוּר מִתַּשְׁלוּמֵי אַרְבָּעָה וַחֲמִשָּׁה</b>. מפני שחכמים למדו שחיוב מכירה דומה לטביחה, ולכן כל האיברים שהטביחה מתירה צריכים להיות כלולים במכירה (בבלי בבא קמא עח,ב).
<h3> יב</h3>
<b>אוֹ שֶׁמְּכָרָהּ חוּץ מִמְּלַאכְתָּהּ</b>. מכר את הבהמה לגופה כשהוא משייר לעצמו את הזכות לעשות בה מלאכה.
<b>אוֹ שֶׁמְּכָרָהּ חוּץ מִשְּׁלֹשִׁים יוֹם</b>. שהשאיר לעצמו זכות שימוש בה למשך שלושים יום.
<b>גָּנַב וְקָטַע מִמֶּנָּה אֵבֶר וכו‘</b>. במקרים אלו יש ספק אם נחשב למכירה גמורה שחייבים עליה תשלומי ארבעה וחמישה, ומפני הספק אין מוציאים את הממון ממי שמוחזק בו. אבל אם הנגנב תפס נכסים של הגנב אין מוציאים ממנו מכיוון שעתה הוא המוחזק.
<h3> יג</h3>
<b>מְכָרוֹ וְהָיְתָה לוֹ בּוֹ שֻׁתָּפוּת</b>. היה שותף בבהמה.
<b>פָּטוּר מִתַּשְׁלוּמֵי אַרְבָּעָה וַחֲמִשָּׁה</b>. מפני שבתשלומי ארבעה וחמישה חייב רק אם כל הבהמה אסורה עליו בטביחה או מכירה.
<h3> יד</h3>
<b>וְטָבַח אֶחָד מֵהֶן אוֹ מָכַר מִדַּעַת חֲבֵרוֹ</b>. והרי הוא כשליחו (וראה לעיל ה“י).
<b>וְאִם עָשָׂה שֶׁלֹּא מִדַּעַת חֲבֵרוֹ פְּטוּרִין מִתַּשְׁלוּמֵי אַרְבָּעָה וַחֲמִשָּׁה</b>. שחיוב ארבעה וחמישה הוא רק כשכל מי שגנב שותף גם למכירה וטביחה.
<h3> טו</h3>
<b>צֵא תֵּן לוֹ מַה... פָּטוּר מִתַּשְׁלוּמֵי אַרְבָּעָה וַחֲמִשָּׁה</b>. מכיוון שפסקו את דינו כבר אינו במעמד של גנב אלא של מורשע בדין, והגנבה היא כפיקדון עד שישיב אותה לבעליה.
<b>אָמְרוּ לוֹ חַיָּב אַתָּה לִתֵּן לוֹ... הֲרֵי זֶה חַיָּב בְּתַשְׁלוּמֵי אַרְבָּעָה וַחֲמִשָּׁה</b>. שזו קביעה עקרונית ולא פסק דין, ולכן לא יצא מכלל גנב (ראה הלכות טוען ונטען ז,ו).
<h3> טז</h3>
<b>הוֹאִיל וְהַגְּנֵבָה עֲדַיִן הִיא בִּרְשׁוּתָן פָּטוּר מִן הַכֶּפֶל וכו‘</b>. אדם אינו נעשה גנב רק על ידי העלמת ממון של חברו, אלא רק אם הוציא אותו מרשותו: או על ידי פעולת קניין או שהוציא אותו בפועל מרשות הבעלים (ראה פה“מ בבא קמא ז,ו ולקמן ג,ב).
<b>הִגְבִּיהַּ הַגְּנֵבָה</b>. הרים אותה ובכך עשה בה קניין הגבהה (שקניין הגבהה קונה גם ברשות הבעלים — הלכות מכירה ד,ג).
<b>גָּנַב טָלֶה מִן הַדִּיר</b>. לקח אותו מהדיר ללא ידיעת הבעלים.
<b>וְהָיָה מוֹשְׁכוֹ וְיוֹצֵא... פָּטוּר</b>. שקניין משיכה אינו מועיל ברשות הבעלים והטלה עדיין ברשותם.
<b>נְתָנוֹ שָׁם בְּבֵית הַבְּעָלִים</b>. אם לפני שהוציא את הטלה מרשות הבעלים נתן אותו הגנב לאדם אחר שייקח אותו.
<b>לִבְכוֹרַת בְּנוֹ</b>. כתשלום לכהן עבור פדיון בנו הבכור.
<b>וּלְבַעַל חוֹבוֹ</b>. כתשלום פירעון חוב.
<b>אוֹ לְשׁוֹמֵר חִנָּם וכו‘</b>. נתן אותו הגנב לאדם אחר שיוציא את הטלה וישמור עליו בעבורו.
<b>חַיָּב הַשּׁוֹמֵר וכו‘</b>. אם ידע שהטלה אינו של הגנב שנתן לו יוצא שהוא זה שביצע את הגנבה בפועל וחייב באחריותו, והראשון פטור מכיוון שלא הוציאו מרשות הנגנב (מ“מ).
<h3> יז</h3>
<b>הָיָה הָעֵדֶר בַּיַּעַר</b>. מחוץ לרשות הבעלים ושם מועיל קניין משיכה (ראה הלכות מכירה ב,ה).
<b>כֵּיוָן שֶׁהִכִּישׁ אֶת הַבְּהֵמָה וּטְמָנָהּ בְּתוֹךְ הָאִילָנוֹת וְהָעֵצִים וכו‘</b>. הכשה היא הכאת הבהמה כדי שתלך ודינה כמשיכה, ומכיוון שגם הסתיר אותה מהבעלים נעשה גנב.
<h3> יח</h3>
<b>גָּנַב בִּרְשׁוּת הַבְּעָלִים וְאַחַר שֶׁיָּדְעוּ שֶׁנִּגְנְבָה הוֹצִיאָהּ וּטְבָחָהּ אוֹ מְכָרָהּ חוּץ מֵרְשׁוּתָן</b>. אף שכשהוציאה מרשותם ידעו על כך ולא היה זה בסתר, זו עדיין גנבה.
<b>אוֹ שֶׁגָּנַב וְהוֹצִיא חוּץ מֵרְשׁוּתָן וְטָבַח אוֹ מָכַר בִּרְשׁוּתָן</b>. אף על פי שטבח או מכר ברשותם, חייב מכיוון שנעשה גנב כשהוציא אותה, ודינו כגנב עד שיחזיר אותה לבעלים כדין.
<h2>פרק ג</h2>
<h3> א</h3>
<b>כְּבָר בֵּאַרְנוּ בְּהִלְכוֹת נַעֲרָה</b>. הלכות נערה בתולה א,יא-יד.
<b>אֵינוֹ מְשַׁלֵּם אַף עַל פִּי שֶׁהָיָה שׁוֹגֵג וכו‘</b>. שאף על פי שאינו נהרג בפועל, פטור מהתשלומים כאשר יש בעברה זו חיוב מיתת בית דין.
<b>אִם הָיָה שׁוֹגֵג אוֹ לֹא הִתְרוּ בּוֹ</b>. ולכן אינו לוקה.
<b>מְשַׁלֵּם וְאֵינוֹ לוֹקֶה</b>. שעברה שחייבים עליה מלקות ותשלומים פוטרת רק במקרה שלוקה בפועל.
<b>כְּאַחַת</b>. בו זמנית.
<b>הֲרֵי זֶה לוֹקֶה וּמְשַׁלֵּם וּמֵת</b>. לוקה ומשלם או משלם ומת.
<h3> ב</h3>
<b>מִתְּחִלַּת אַרְבַּע לְסוֹף אַרְבַּע</b>. למרחק של ארבע אמות ברשות הרבים, והזורק חפץ למרחק של ארבע אמות ברשות הרבים בשבת חייב מיתה משום מלאכת הוצאה (הלכות שבת יב,י).
<b>בַּהֲלִיכָתוֹ</b>. בזמן שהיה בתנועה, וחייב לשלם על מה שהזיק, אלא שכאן התחייב לשלם תוך כדי עשיית מלאכה בשבת.
<b>אוֹ שֶׁהִדְלִיק גְּדִישׁ חֲבֵרוֹ בְּשַׁבָּת</b>. וחייב מיתה על ההבערה (ראה שם יב,א).
<b>כִּיס</b>. ארנק.
<b>עַד שֶׁהוֹצִיאוֹ מֵרְשׁוּת הַבְּעָלִים</b>. וגנב מתחייב לשלם רק אם הוציא את הגנבה מרשות הבעלים (לעיל ב,טז), ובאותה שעה התחייב גם משום הוצאה מרשות לרשות (הלכות שבת יב,ח).
<b>וְאִבְּדוֹ</b>. שאם לא איבדו היה חייב להשיבו, והיה פטור רק מתשלום הכפל, שהתחייב עליו מחמת ההוצאה.
<b>וְהִגְבִּיהוֹ שָׁם בִּרְשׁוּת הַיָּחִיד</b>. ונעשה גנב (לעיל ב,טז).
<b>בְּיוֹם טוֹב</b>. שהעונש על מלאכה בו הוא מלקות.
<b>וְהִתְרוּ בּוֹ</b>. שללא התראה אינו חייב מלקות.
<b>בְּיוֹם הַכִּפּוּרִים</b>. שהעונש על מלאכה הוא כרת ומלקות, והמלקות פוטרות אותו מתשלום (אבל עונש כרת אינו פוטר מתשלום).
<b>אֲבָל אִם לֹא הִתְרוּ בּוֹ</b>. ונפטר ממלקות.
<h3> ג</h3>
<b>גַּנָּב שֶׁטָּבַח בְּשַׁבָּת אוֹ לַעֲבוֹדָה זָרָה</b>. וחייב על הטביחה מיתת בית דין (ראה הלכות שבת יא,א, הלכות עבודה זרה ג,א-ג).
<b>כְּמוֹ שֶׁבֵּאַרְנוּ</b>. לעיל ה“א.
<h3> ד</h3>
<b>הָיְתָה פָּרָה שְׁאוּלָה אֶצְלוֹ וּטְבָחָהּ בְּשַׁבָּת דֶּרֶךְ גְּנֵבָה</b>. אם גנב וטבח בבת אחת, כגון שטבח אותה לעצמו, קנה אותה כגנב על ידי הטביחה, והתחייב באותו זמן גם במיתה וגם בתשלומים (מרכה“מ, וראה רדב“ז שפירש באופן אחר).
<b>פָּטוּר אַף מִן הַכֶּפֶל</b>. יש שפירשו שהכוונה לקרן וכפל, ופטור גם מהקרן (לח“מ הלכות שאלה ופקדון א,ה), ויש שפירשו שפטור רק מהכפל אך את הקרן משלם, משום שחיוב הקרן נובע מכך שבשעת השאלה התחייב להשיבה ולא מכך שטבח אותה, ורק תשלומי הקנס תלויים בכך שטבח אותה (ש“ך חו“מ שמא ס“ק ו ומרכה“מ).
<b>וְאִם אֵין גְּנֵבָה אֵין טְבִיחָה וְאֵין מְכִירָה</b>. אם פטור מתשלום על עצם הגנבה אינו חייב גם בארבעה וחמישה (ראה שטמ“ק כתובות לד,ב מדוע יש צורך בנימוק זה שהרי לכאורה נפטר מארבעה וחמישה מפני שטבח בשבת).
<h3> ה</h3>
<b>שֶׁאֵין בַּמְּכִירָה מִיתָה</b>. אין חיוב מיתה במעשה זה.
<b>וְאִם נַעֲשָׂת מְלָאכָה בְּשַׁבָּת בְּעֵת הַמְּכִירָה</b>. אם הקניין כרוך בעשיית מלאכה פטור מתשלום קנס על המכירה.
<b>כֵּיצַד כְּגוֹן שֶׁלֹּא הִקְנָה לוֹ עַד שֶׁתָּנוּחַ בַּחֲצַר הַלּוֹקֵחַ וכו‘</b>. על מלאכת הוצאה חייב רק אם עקר את הדבר, העבירו לרשות אחרת והניחו שם. ולכן במקרה שסיכמו במפורש שהקניין לא יחול עד שתנוח הגנבה בחצר הקונה, והגנב העביר אותה לחצר הלוקח והניח אותה שם, נמצא שבהנחה הושלמו בו זמנית גם המכירה וגם מלאכת הוצאה.
<h3> ו</h3>
<b>עָשָׂה שָׁלִיחַ</b>. הגנב מינה שליח שיטבח את הגנבה.
<b>הֲרֵי הַגַּנָּב חַיָּב בְּתַשְׁלוּמֵי אַרְבָּעָה וַחֲמִשָּׁה שֶׁהֲרֵי זֶה הַגַּנָּב לֹא עָשָׂה עֲוֹן מִיתַת בֵּית דִּין</b>. אף על פי שהטביחה חייבה את השליח מיתה, חיוב המיתה של השליח אינו פוטר את הגנב מתשלומים, מכיוון שהפטור מתשלומים הוא רק כשאדם אחד התחייב בשניהם.
<b>וּכְבָר בֵּאַרְנוּ</b>. לעיל ב,י.
<h3> ז</h3>
<b>בֵּין שֶׁהֵעִידוּ אֲחֵרִים</b>. שני עדים אחרים.
<b>וְעֵד אֶחָד מֵעִיד שֶׁטָּבַח אוֹ מָכַר</b>. ואין מוציאים ממון אלא אם יש שני עדים.
<b>כְּמוֹ שֶׁבֵּאַרְנוּ</b>. לעיל א,ה.
<h3> ח</h3>
<b>בִּפְנֵי בֵּית דִּין</b>. בפני שלשה דיינים.
<b>וּבְבֵית דִּין</b>. במקום המיועד לדון בו.
<b>פָּטוּר</b>. שרק הודאה כזו נחשבת להודאה בבית דין, ורק לגביה נאמר שהמודה בקנס פטור.
<b>וְאַחַר כָּךְ בָּאוּ עֵדִים</b>. והעידו שהוא חייב.
<h3> ט</h3>
<b>שֶׁהֲרֵי חִיֵּב עַצְמוֹ בַּקֶּרֶן קֹדֶם שֶׁיָּבֹאוּ עֵדִים</b>. ומכיוון שחייב את עצמו בקרן נפטר מהכפל, גם אם אחר כך באו עדים שגנב.
<b>וּבָאוּ עֵדִים שֶׁגָּנַב</b>. והתחייב לשלם קרן וכפל.
<b>לְפִי שֶׁפָּטַר עַצְמוֹ תְּחִלָּה מִכְּלוּם</b>. מכיוון שלא הודה על עצם הגנבה, אלא רק על חיוב שמסתעף ממנה ההודאה אינה נחשבת להודאה גמורה, ולכן חייב אם אחר כך באו על כך עדים (אבן האזל נזקי ממון ב,ח).
<h3> י</h3>
<b>מְשַׁלֵּם לְזֶה שֶׁכָּפַר בּוֹ</b>. שהודאתו פוטרת אותו רק ביחס למי שהודה לו.
<h3> יא</h3>
<b>אִם לֹא נִמְצְאוּ לוֹ מִטַּלְטְלִין בֵּית דִּין יוֹרְדִין לִנְכָסָיו</b>. גובים מהקרקעות שלו. אבל כל זמן שיש לו מיטלטלין לא גובים ממנו קרקע (הלכות נזקי ממון ח,י).
<b>מוֹכְרִין אוֹתוֹ</b>. להיות עבד למשך שש שנים (לקמן הי“ד).
<b>דָּמָיו</b>. מה ששילם הקונה עבורו.
<h3> יב</h3>
<b>אֲבָל לֹא הָאִשָּׁה</b>. אישה שגנבה ואין לה מה לשלם.
<b>מִפִּי הַקַּבָּלָה</b>. מסורת חכמים.
<b>וְאֵין הַגַּנָּב נִמְכָּר אֶלָּא בַּקֶּרֶן וכו‘</b>. הגנב נמכר רק אם אינו יכול לשלם את הקרן, אך אם שילם את הקרן אינו נמכר, גם אם אינו יכול לשלם את תשלומי הקנס.
<b>עַד שֶׁיַּעֲשִׁיר</b>. ויוכל לשלם את חובו (ראה הלכות מלווה ולווה ב,א).
<h3> יג</h3>
<b>גָּנַב אֶת הַגּוֹי אוֹ אֶת הַהֶקְדֵּשׁ</b>. שאין משלמים להם כפל אלא קרן בלבד (לעיל ב,א).
<h3> יד</h3>
<b>עַד שֶׁיֵּצֵא בַּשְּׁבִיעִית</b>. בתחילת השנה השביעית מיום מכירתו (הלכות עבדים ב,ב).
<b>הָיָה הַגַּנָּב שָׁוֶה מֵאָה וְאֶחָד</b>. והגנבה שווה מאה.
<h3> טו</h3>
<b>אִם לְשֵׁנִי גָּנַב</b>. אם גנב מאדם אחר ולא ממי שכבר גנב ממנו.
<h3> טז</h3>
<b>כֻּלָּן שֻׁתָּפִין בּוֹ</b>. לכולם יש חלק במכירתו, ולכן אומדים את שוויו ביחס לכל הגנבות יחד, ואם אינו שווה יותר מהן מוכרים אותו.
<b>שֻׁתָּפִין שֶׁגָּנְבוּ כְּאֶחָד</b>. שגנבו בפעולה משותפת.
<b>מְשַׁלְּשִׁין בֵּינֵיהֶן וכו‘</b>. מחלקים את תשלום הקרן לפי מספר הגנבים, ואם אינם יכולים לשלם אומדים את שוויו של כל אחד רק ביחס למה שעליו לשלם, ולא ביחס לשווי הכולל של הגנבה.
<h2>פרק ד</h2>
<h3> א</h3>
<b>אִם נִשְׁבַּע</b>. ששומר שטוען שהפיקדון נגנב צריך להישבע שבועת השומרים שהפיקדון נגנב ממנו ושלא פשע בשמירתו (הלכות שכירות א,ב וראה הלכות שאלה ו,א מה נכלל בשבועה זו).
<b>שֶׁהֲרֵי הוּא עַצְמוֹ כְּגַנָּב</b>. מכיוון שטען שנגנב ממנו והוא בעצמו לקחו.
<b>וְאֵינוֹ מֵבִיא אָשָׁם עַל פִּי עֵדִים עַל שְׁבוּעָתוֹ</b>. שהשומר הטוען טענת שקר שפוטרת אותו מתשלום הפיקדון ואחר כך מודה, חייב להביא קרבן אשם ולשלם את הקרן בתוספת חומש (הלכות שבועות א,ח-ט, הלכות שגגות ט,ז, הלכות גזלה ז,א). וחיוב זה הוא רק כאשר הוא מודה ששיקר, אבל אם העידו עדים שהוא שיקר והוא עומד בטענתו אינו מביא אשם וחומש (הלכות גזלה ז,ח).
<b>וְאֵינוֹ מֵבִיא חֹמֶשׁ</b>. כאשר העידו עדים ששיקר והשומר התחייב בכפל, גם אם חזר והודה (שאז מתחייב באשם), אינו משלם חומש (יד“פ).
<b>שֶׁאֵין הַחֹמֶשׁ מִשְׁתַּלֵּם עִם הַכֶּפֶל</b>. חכמים למדו מהכתוב שחייב חומש רק כשחייב קרן ולא כשחייב כפל.
<b>וְאִם בָּאוּ עֵדִים קֹדֶם שֶׁיִּשָּׁבַע אֵינוֹ מְשַׁלֵּם אֶלָּא הַקֶּרֶן בִּלְבַד</b>. שחיוב כפל בשומר הוא רק במקרה שנשבע לשקר.
<h3> ב</h3>
<b>אִם שָׁלַח בּוֹ יָד</b>. נטל אותו ממקומו כדי לקחתו לעצמו.
<b>שֶׁכֵּיוָן שֶׁשָּׁלַח יָד נִתְחַיֵּב בּוֹ וְקָנָהוּ</b>. כאשר השומר שולח יד בפיקדון הוא נעשה גזלן וחייב באחריותו (הלכות גזלה ג,יא), ומשום כך אינו נחשב כגנב ופטור מן הכפל.
<h3> ג</h3>
<b>וְכֵן הַטּוֹעֵן טַעֲנַת אֲבֵדָה בַּפִּקָּדוֹן וְנִשְׁבַּע</b>. ובמקרה זה אינו משלם כפל אם יש עדים ששיקר, שאין חייבים כפל אלא רק על טענת גנבה.
<b>וְאַחַר כָּךְ בָּאוּ עֵדִים</b>. שהפיקדון היה אצלו בזמן השבועות.
<b>פָּטוּר מִן הַכֶּפֶל</b>. גם על השבועה השנייה.
<b>שֶׁכְּבָר יָצָא הַפִּקָּדוֹן מִידֵי הַבְּעָלִים מִשְּׁבוּעָה רִאשׁוֹנָה</b>. כשנשבע שאבד ולא השיבו הרי דינו כגזלן, ואינו עוד במעמד של שומר (אבן האזל).
<h3> ד</h3>
<b>הַטּוֹעֵן טַעֲנַת גַּנָּב בַּאֲבֵדָה</b>. מצא אבדה ואחר כך נשבע למאבד שנגנבה ממנו.
<b>שֶׁנֶּאֱמַר עַל כָּל אֲבֵדָה</b>. פסוק זה נאמר לגבי שומר שנשבע לשקר שמתחייב לשלם כפל, ומהלשון “על כל אבדה“ למדו חכמים שגם שומר אבדה בכלל דין זה.
<b>בְּלִסְטֵיס מְזֻיָּן</b>. שודד חמוש.
<b>שֶׁהוּא אָנוּס וּפָטוּר</b>. שזו אמנם טענת גנבה, אך שלא כגנבה רגילה דינה כאונס.
<b>שֶׁשּׁוֹמֵר אֲבֵדָה כְּשׁוֹמֵר שָׂכָר הוּא</b>. שחייב על גנבה רגילה ופטור רק באונס.
<b>כְּמוֹ שֶׁיִּתְבָּאֵר</b>. הלכות גזלה ואבדה יג,י.
<h3> ה</h3>
<b>וְאַחַר כָּךְ בָּאוּ עֵדִים שֶׁהוּא בִּרְשׁוּתוֹ</b>. והתחייב בכפל וגם חייב להשיב את הפיקדון, ובינתיים הוא שומר עליו.
<b>חַיָּב כֶּפֶל עַל כָּל טְעָנָה וּטְעָנָה</b>. שבכל פעם שבאו עדים והעידו ששיקר חזר למעמד של שומר עד שישיב את הפיקדון, וממילא מתחייב שוב בכפל אם טען שנגנב ונשבע לשקר (בניגוד ללעיל ה“ג שאינו מתחייב כפל על השבועה השנייה, מכיוון שלא באו עדים בין השבועות ונשאר גזלן שאין בו חיוב כפל — אבן האזל).
<b>וַחֲמִשָּׁה בַּקֶּרֶן</b>. עוד חמישה מכוח הקרן.
<h3> ו</h3>
<b>וּבָאוּ עֵדִים שֶׁלֹּא נִגְנַב</b>. והתחייב בכפל על שבועתו הראשונה.
<b>וְהוֹדָה הוּא שֶׁלֹּא אָבַד</b>. ובדרך כלל כאשר נשבע לשקר בטענת אבדה שפוטרת אותו מתשלום וחזר והודה, הרי הוא חייב לשלם את הקרן בתוספת חומש (ראה לעיל ה“א בביאור).
<b>שֶׁהַמָּמוֹן הַמְחַיְּבוֹ בְּכֶפֶל פּוֹטְרוֹ מִן הַחֹמֶשׁ</b>. חכמים למדו מהכתוב שאינו משלם חומש כשכבר חייב כפל עבור אותו פיקדון אף על פי שחיוב הכפל והחומש נובע משבועות שונות.
<h3> ז</h3>
<b>מָסַר שׁוֹרוֹ לִשְׁנַיִם</b>. כדי שישמרו עליו.
<b>וְאִם תָּפַשׂ בַּעַל הַפִּקָּדוֹן אֶת הַכֶּפֶל אֵין מוֹצִיאִין מִיָּדוֹ</b>. מכיוון שהראשון שהודה התחייב לשלם חומש, יש ספק אם השני נפטר מהכפל מכיוון שאין משלמים על אותו הפיקדון גם כפל וגם חומש, או שמא הוא חייב בכפל מכיוון שלא הוא משלם את החומש אלא אדם אחר. ומחמת הספק לא מחייבים את השומר השני בכפל, אך אם תפס בעל הפיקדון מעצמו אין מוציאים אותו מידו, מכיוון שעתה הוא המוחזק ואין מוציאים ממנו מספק (ראה לעיל ב,יב בביאור; וראה או“ש, אבן האזל ויד“פ מדוע לא נאמר שהשומר השני ישלם את הכפל והשומר הראשון ייפטר מהחומש מחמת הספק).
<h3> ח</h3>
<b>הֻכַּר הַגַּנָּב</b>. נודע מי הגנב.
<b>אִם בֶּאֱמֶת נִשְׁבַּע הַשּׁוֹמֵר כְּשֶׁטָּעַן שֶׁנִּגְנַב</b>. ולא היה פגם בשבועתו.
<b>נִפְטַר הַגַּנָּב מִן הַכֶּפֶל בְּהוֹדָיָתוֹ לַשּׁוֹמֵר</b>. מכיוון שהשומר הוכח כנאמן כשנשבע, בעל הפיקדון מסכים שהוא יתבע את הגנב במקומו, ולכן הודאת הגנב קבילה והיא פוטרת אותו מתשלומי קנס כדין מודה בקנס (רש“י בבא קמא קח,ב).
<b>וְאִם בְּשֶׁקֶר נִשְׁבַּע</b>. אם היה שקר בשבועתו, כגון שנשבע שנגנב ממנו באופן אחד והתגלה שאמנם נגנב ממנו אך באופן אחר (מאירי שם קח,א).
<b>אֵין מוֹצִיאִין אֶת הַכֶּפֶל מִן הַגַּנָּב</b>. שספק אם במקרה כזה בעל הפיקדון מסכים שהשומר יתבע את הגנב במקומו, וממילא ספק אם הגנב נפטר מקנס כשהודה.
<b>וְאִם תָּפְסוּ הַבְּעָלִים הַכֶּפֶל אֵין מוֹצִיאִין מִיָּדָם</b>. כדלעיל ה“ז.
<b>תָּבְעוּ הַבְּעָלִים אֶת הַשּׁוֹמֵר וְשִׁלֵּם וְאַחַר כָּךְ הֻכַּר הַגַּנָּב</b>. ובמקרה זה תשלומי הכפל מגיעים לשומר (הלכות שאלה ופיקדון ח,א).
<b>אֵין מוֹצִיאִין הַכֶּפֶל מִן הַגַּנָּב</b>. שספק אם הבעלים יכולים לתבוע את הגנב או שרק השומר יכול לתבעו, וממילא ספק אם הגנב נפטר מקנס כשהודה להם.
<b>וְכֵן הַדִּין בְּתַשְׁלוּמֵי וכו‘</b>. שספק אם הגנב נפטר מהם כשהודה לבעלים.
<h3> ט</h3>
<b>אַף עַל פִּי שֶׁנָּתַן לוֹ כְּשֶׁהוּא קָטָן וּתְבָעוֹ כְּשֶׁהוּא גָּדוֹל</b>. וטען טענת גנבה כשהמפקיד כבר היה גדול.
<b>כִּי יִתֵּן אִישׁ</b>. ומכאן שדין טוען טענת גנב הוא רק במי שהפקיד כשהיה איש דהיינו גדול.
<b>וְצָרִיךְ שֶׁתִּהְיֶה נְתִינָה וּתְבִיעָה שָׁוִין בַּגָּדוֹל</b>. ולא די בכך שתבע לאחר שגדל.
<h3> י</h3>
<b>שׁוֹמֵר שֶׁגָּנַב מֵרְשׁוּתוֹ כְּגוֹן שֶׁגָּנַב טָלֶה מֵעֵדֶר</b>. שלקח אותו לעצמו (כס“מ).
<b>וְסֶלַע מִכִּיס שֶׁהֻפְקַד אֶצְלוֹ</b>. מטבע מתוך ארנק שנתנו לו לשמור.
<b>וְאַף עַל פִּי שֶׁהֶחֱזִיר הַסֶּלַע לִמְקוֹמוֹ... הֲרֵי זֶה חַיָּב בְּאַחֲרָיוּתוֹ</b>. ואם החפץ אבד צריך לשלם לבעלים ואין דינו כשומר שנפטר במקרה של אונס וכדומה.
<b>שֶׁהֲרֵי כָּלְתָה שְׁמִירָתוֹ</b>. מרגע שגנב אינו עוד במעמד של שומר, ולכן לא די בכך שיחזיר אותו למקום שבו שמר עליו, אלא צריך ליידע את הבעלים על כך.
<b>עַד שֶׁיִּמְנֶה אֶת מְעוֹתָיו</b>. ויידעו הבעלים שהסלע חזר לרשותם (השווה הלכות גזלה א,ח).
<h3> יא</h3>
<b>וּמְצָאוֹ שָׁלֵם הַמִּנְיָן</b>. מצא שהמניין שלם כפי שהיה בתחילה.
<h3> יב</h3>
<b>שֶׁהֲרֵי לִמְּדוֹ דֶּרֶךְ אַחֶרֶת חוּץ מִדֶּרֶךְ שְׁאָר הַצֹּאן שֶׁבְּעֵדֶר זֶה</b>. הטלה התרגל ללכת באופן שונה משאר העדר כשהיה אצל הגנב, והבעלים צריכים לדעת שנגנב והוחזר כדי להשגיח עליו יותר משאר העדר.
<h2>פרק ה</h2>
<h3> א</h3>
<b>וְעָוֹן גָּדוֹל הוּא וכו‘</b>. וגם אינו יכול לשוב בתשובה שלמה על כך, מכיוון שאינו יודע למי להשיב את החפץ הגנוב (הלכות תשובה ד,ג).
<b>לוֹקֵחַ</b>. קונה.
<b>וְעַל זֶה נֶאֱמַר חוֹלֵק עִם גַּנָּב שׂוֹנֵא נַפְשׁוֹ</b>. שמביא רעה על עצמו.
<h3> ב</h3>
<b>הַגּוֹנֵב וּמָכַרוְלֹא נִתְיָאֲשׁוּ הַבְּעָלִים... חוֹזֵר הַחֵפֶץ לִבְעָלָיו</b>. מכיוון שהבעלים לא התייאשו, החפץ הגנוב עדיין שייך להם ויש להחזירו להם, שגנבה וגזלה נקנים רק בצירוף של ייאוש ושינוי רשות (ראה הלכה הבאה).
<b>וְהַבְּעָלִים נוֹתְנִין לַלּוֹקֵחַ דָּמִים שֶׁשָּׁקַל לַגַּנָּב מִפְּנֵי תַּקָּנַת הַשּׁוּק</b>. אף על פי שמעיקר הדין הבעלים אינם צריכים לשלם ללוקח אלא הגנב צריך להחזיר לו את כספו, חכמים תיקנו שישלמו הבעלים לקונה כדי שבני אדם לא יימנעו מלקנות זה מזה מחשש שיתברר שהחפץ גנוב ויילקח מהם, וגם יפסידו את מה ששילמו.
<b>וּבְעָלִים חוֹזְרִי™ן וְעוֹשִׂין דִּין עִם הַגַּנָּב</b>. ומשלם להם מה ששילמו לקונה.
<b>וְאִם גַּנָּב מְפֻרְסָם הוּא לֹא עָשׂוּ בּוֹ תַּקָּנַת הַשּׁוּק</b>. שאין עניין להגן על מי שקונה ממנו.
<h3> ג</h3>
<b>קָנָה הַלּוֹקֵחַ בְּיֵאוּשׁ וְשִׁנּוּי רְשׁוּת</b>. על ידי ייאוש ושינוי הבעלים נקנה החפץ הגנוב ללוקח (ראה גם לעיל א,טז, הלכות גזלה ב,ג).
<b>אֶלָּא נוֹתֵן לָהֶם הַדָּמִים אִם לָקַח מִגַּנָּב מְפֻרְסָם</b>. היות שהיה אמור להחזיר את הגנבה לבעלים ולגבות בעצמו מן הגנב מה ששילם, כשקנה אותה בייאוש ושינוי רשות אמנם נפטר מהשבת הגנבה עצמה, אך חייב לשלם את תמורתה לבעלים ולגבות את הכסף  מהגנב.
<h3> ד</h3>
<b>בִּזְמַן שֶׁהַלּוֹקֵחַ עוֹשֶׂה דִּין עִם בַּעַל הַבַּיִת</b>. כשקנה מגנב שאינו מפורסם ובעל הבית הנגנב משלם לקונה מה ששילם עבור הגנבה.
<b>הֲרֵי הַתַּגָּר נִשְׁבָּע... וְנוֹטֵל מִן הַבְּעָלִים</b>. מכיוון שהקונה מוחזק בגנבה (ראה ‘הלכה למשה‘).
<b>הַתַּגָּר</b>. הקונה מהגנב.
<b>נִשְׁבָּע בִּנְקִיטַת חֵפֶץ</b>. בעודו מחזיק ספר תורה (הלכות שבועות יא,ח, וראה שם הי“א).
<b>מִדִּבְרֵיהֶם</b>. מתקנת חכמים ולא מהתורה.
<b>כְּמוֹ שֶׁיִּתְבָּאֵר בִּמְקוֹמוֹ</b>. הלכות טוען ונטען א,ב.
<h3> ה</h3>
<b>בִּזְמַן שֶׁהַלּוֹקֵחַ עוֹשֶׂה דִּין עִם הַגַּנָּב</b>. כשקנה מגנב מפורסם והחזיר הגנבה לבעלים ללא תמורה.
<b>הַתַּגָּר נִשְׁבָּע</b>. בכמה קנה.
<b>מִפְּנֵי שֶׁהוּא חָשׁוּד עַל הַשְּׁבוּעָה</b>. הגנב אמור להישבע על טענתו מכיוון שהוא המוחזק בכסף שבא הקונה להוציא ממנו, אך מכיוון שגנב חשוד להישבע לשקר השבועה עוברת לקונה והוא יישבע וייטול (ראה הלכות טוען ונטען  ב,ד).
<h3> ו</h3>
<b>גָּנַב וּפָרַע בְּחוֹבוֹ גָּנַב וּפָרַע בְּהֶקֵּפוֹ</b>. הגנב נתן את הגנבה למלווה כפירעון חוב או כתשלום על מה שקנה בהקפה.
<b>אֵין בָּזֶה מִשּׁוּם תַּקָּנַת הַשּׁוּק</b>. שאין חשש שיימנעו מלהלוות או למכור בהקפה, מכיוון שההלוואה או ההקפה לא הייתה על דעת שייתן לו דווקא את מה שגנב (בבלי בבא קמא קטו,א).
<b>מִשְׁכֵּן הַגְּנֵבָה וכו‘</b>. אם נתן את הגנבה למלווה כמשכון לצורך הבטחת הפירעון, שייך בכך תקנת השוק, מכיוון שהלווה לו עבור המשכון וזה דומה למכירה, ואפילו אם הלווה לו יותר ממה ששווה המשכון והמשכון לא יוכל להבטיח את מלוא הפירעון (ראה לבוש חו“מ שנו,ז).
<b>אֶלָּא אִם כֵּן הָיָה גַּנָּב מְפֻרְסָם כְּמוֹ שֶׁבֵּאַרְנוּ</b>. שאז מחזיר את הגנבה לבעלים ללא תמורה וחוזר וגובה את כספו מן הגנב (לעיל ה“ב).
<h3> ז</h3>
<b>הֲרֵי זֶה נוֹטֵל הַדָּמִים בֵּין שֶׁלָּקַח מִמֶּנּוּ שָׁוֶה מֵאָה בְּמָאתַיִם וכו‘</b>. גם אם שילם לגנב פי שניים משווי הגנבה משלם לו הנגנב את מה ששילם ולא רק את שווי הגנבה, שאם ישלם לו פחות ממה ששילם גם כן יש חשש לפגיעה במסחר.
<b>כְּמוֹ שֶׁבֵּאַרְנוּ</b>. לעיל ה“ב.
<h3> ח</h3>
<b>הָיָה נוֹשֶׁה בַּגַּנָּב וכו‘</b>. הגנב היה חייב לאדם מאה זוז, וגנב ופרע את חובו, ואחר כך המלווה הלווה לו מאה זוז אחרים.
<b>וְאוֹמְרִין לָזֶה וכו‘</b>. בית דין אומרים למלווה שיחזיר את הגנבה לבעלים ללא תמורה ויתבע את הגנב בעצמו, שמכיוון שבתחילה הלווה לגנב ללא בטחונות גם ההלוואה השנייה לא הייתה רק בגלל שקיבל את הגנבה תמורת החוב הראשון, אלא מכיוון שסמך על הגנב שיפרע את חובו. ולכן דינו ככל פורע חוב בגנבה ולא כמי שהלווה וקיבל את הגנבה כמשכון.
<h3> ט</h3>
<b>לָקַח מִגַּנָּב שֶׁאֵינוֹ מְפֻרְסָם</b>. שאז הנגנב משלם לקונה.
<b>בַּעַל הַגְּנֵבָה נוֹתֵן לְזֶה הָאַחֲרוֹן מֵאָה וְעֶשְׂרִים וְנוֹטֵל גְּנֵבָתוֹ</b>. כמבואר לעיל ה“ז שנותן לקונה את מה ששילם לגנב.
<b>וְחוֹזֵר הַבַּעַל וְנוֹטֵל עֶשְׂרִים וכו‘</b>. הנגנב נוטל מכל אחד מהמעורבים במכירה מה שהרוויח מהגנבה.
<b>וְאִם גַּנָּב מְפֻרְסָם הוּא</b>. שאז הדין שהנגנב לוקח את הגנבה מהקונה והוא צריך לעשות דין עם הגנב (לעיל ה“ב, וכתב הדרישה שכן מפרש הראב“ד ברמב“ם; אך יש שפירשו ברמב“ם שהנגנב משלם לקונה מכיוון שהוא לא קנה מהגנב המפורסם, ראה מ“מ).
<b>נוֹטֵל הַמֵּאָה וְעֶשְׂרִים מִן הַתַּגָּר שֶׁלָּקַח מִן הַגַּנָּב</b>. נוטל מהמוכר שקנה מהגנב את המאה ועשרים ששילם לו, והמוכר תובע מהגנב את המאה ששילם לו.
<b>וְכָל הַדְּבָרִים הָאֵלּוּ לִפְנֵי יֵאוּשׁ כְּמוֹ שֶׁבֵּאַרְנוּ</b>. לעיל הל‘ ב-ג. שאם התייאש, הגנבה אינה חוזרת לנגנב, והגנב משלם לנגנב את שווייה.
<h3> י</h3>
<b>וְיָצָא לוֹ שֵׁם גְּנֵבָה בָּעִיר</b>. התפרסם שנגנבו דברים מביתו.
<b>אוֹ שֶׁהָיָה עָשׂוּי לִמְכֹּר אֶת כֵּלָיו מִכֵּלִים הָעֲשׂוּיִין לְהַשְׁאִיל וּלְהַשְׂכִּיר וכו‘</b>. גם אם התובע עשוי למכור את כליו, אם אלו חפצים המיועדים להשכרה והשאלה, נאמן בעל הבית לטעון שנגנבו ממנו, מתוך שיכול לטעון שהשאיל או השכיר לו אותם. וכל זה בתנאי שיצא לו שם גנבה, שאם לא כן, מעמידים את החפץ בחזקת מי שמחזיק בו כעת (מ“מ על פי הלכות טוען ונטען ח,ה-ו וראה פסקים ושיטות).
<b>יִשָּׁבַע זֶה שֶׁהֵן בְּיָדוֹ בִּנְקִיטַת חֵפֶץ בְּכַמָּה לָקַח</b>. כדלעיל ה“ד.
<h3> יא</h3>
<b>וְהֻכְּרוּ כֵּלָיו</b>. יש עדים שזיהו את חפציו ביד הנתבע.
<b>אֲבָל אִם בָּאוּ בְּנֵי אָדָם וְלָנוּ בְּתוֹךְ בֵּיתוֹ... הֲרֵי זֶה נֶאֱמָן</b>. גם אם הנגנב הוא אדם שעשוי למכור את חפציו ואלו כלים שאינם עשויים להשאיל ולהשכיר, במקרה זה הנסיבות מלמדות שחפצים אלו נגנבו ממנו ולכן הוא נאמן.
<b>מַחְתֶּרֶת חֲתוּרָה</b>. חפירה או פרצה שניתן לגנוב דרכה.
<b>וְהַכֹּל אוֹמְרִין</b>. אלו שנכחו שם.
<h3> יב</h3>
<b>גַּנָּב שֶׁהֻחְזַק וְנִתְפַּרְסֵם</b>. שידוע שכבר גנב מספר פעמים והתפרסם כגנב.
<b>טְמוּנִין לוֹ תַּחַת כְּנָפָיו</b>. מוסתרים תחת כנפי בגדו.
<b>אַף עַל פִּי שֶׁהָיָה שָׁם בַּעַל הַבַּיִת</b>. אף שבעל הבית היה נוכח שם, וזו לכאורה ראיה שמוציא הכלים לא גנב ממנו אלא קנה ממנו, מכל מקום נאמן בעל הבית מאחר שהמוציא גם מוחזק כגנב וגם הוציא את הכלים כמו גנב (וראה הלכות גזלה ד,יב שאם נכנס לבית שלא בפני בעל הבית הרי הוא בחזקת גזלן, ובעל הבית נאמן לטעון שגנב ממנו ללא צורך בתנאי נוסף).
<b>וְאִם אֵין אָדָם זֶה מֻחְזָק בִּגְנֵבָה אֵין בַּעַל הַבַּיִת נֶאֱמָן</b>. לטעון שגנב ממנו, אבל אם טען שהשאילם לו, נאמן (הלכות טוען ונטען ט,ד).
<b>שְׁבוּעַת הֶסֵּת</b>. שבועה מתקנת חכמי התלמוד המוטלת על מי שכופר בכל טענת חברו, ואין בה נקיטת חפץ (הלכות שבועות יא,ז, יא,יג, הלכות טוען ונטען א,ג).
<h2>פרק ו</h2>
<h3> א</h3>
<b>לִקַּח</b>. לקנות.
<b>רֹב אוֹתוֹ הַדָּבָר שֶׁהוּא גָּנוּב</b>. רוב הסחורה מסוג זה היא גנובה.
<b>הָרוֹעִין</b>. שמחזיקים בהמות של אחרים ברשותם.
<b>לוֹקְחִין מֵהֶן חָלָב וּגְבִינָּה בַּמִּדְבָּר אֲבָל לֹא בַּיִּשּׁוּב</b>. החלב והגבינה שבמדבר אין דרך הבעלים לצאת ולהביאם משם, ומרשה לרועה למכרם. אבל החלב והגבינה שבעיר מובאים בדרך כלל לבעלים.
<b>גִּזּוֹת</b>. חבילות של צמר גזוז.
<b>שֶׁאֵין חֶזְקָתוֹ שֶׁהוּא גּוֹנֵב דָּבָר רַב</b>. מכיוון שמוכר כמויות גדולות ביחס לעדר, אינו מוחזק כגנב היות שחסרונם יורגש.
<h3> ג</h3>
<b>עֵצִים</b>. שייתכן שנלקחו מהגינה.
<b>וְהַפֶּלֶס</b>. כלי לשקילה.
<b>קוֹל</b>. פרסום.
<b>וְלוֹקְחִין מִפֶּתַח הַגִּנָּה</b>. תנאי נוסף לקנייה מהם הוא שהמכירה נעשית בפתח הגינה (שו“ע חו“מ שנח,ב).
<b>וְכֻלָּם שֶׁאָמְרוּ הַטְמֵן</b>. אם אחד ממוכרים אלו אמר לו להסתיר את מה שהוא קונה אסור לקנות ממנו.
<b>הָאָרִיס</b>. אדם שמעבד את השדה במקום הבעלים תמורת אחוז מסוים ממה שגדל בה.
<h3> ד</h3>
<b>הַנָּשִׁים</b>. הנשואות.
<b>הַקְּטַנִּים</b>. שסמוכים על שולחן אביהם.
<b>דְּבָרִים שֶׁחֶזְקָתָן שֶׁהֵן שֶׁלָּהֶם מִדַּעַת הַבְּעָלִים</b>. דברים שמן הסתם הבעלים הסכימו שיהיו שלהם.
<b>כְּגוֹן נָשִׁים שֶׁמָּכְרוּ כְּלֵי פִּשְׁתָּן בַּגָּלִיל אוֹ עֲגָלִים בַּשָּׁרוֹן</b>. שבאותם מקומות דברים אלו מצויים ונמכרים בזול ולכן הבעלים אינם מקפידים עליהם.
<h3> ה</h3>
<b>הַבַּדָּדִין</b>. בעלי בית בד שמפיקים שמן עבור אנשים אחרים.
<b>בַּמִּדָּה</b>. אם מוכרים אותם בכמות מדודה.
<h3> ו</h3>
<b>מוֹכִין שֶׁהַכּוֹבֵס מוֹצִיא הֲרֵי אֵלּוּ שֶׁלּוֹ</b>. חתיכות צמר קטנות שנשארות לאחר שהכובס מכבס את הצמר כדי להכינו לשימוש (פה“מ בבא קמא י,י).
<b>וְשֶׁהַסּוֹרֵק</b>. הסורק את הצמר כחלק מהכנתו לאריגה (שם).
<b>הַכּוֹבֵס נוֹטֵל שְׁלֹשָׁה חוּטִין וְהֵם שֶׁלּוֹ</b>. אם בזמן כיבוס הבגד נמשכו ויצאו ממנו שלושה חוטים יכול הכובס לחתכם וליטלם (מאירי בבא קמא קיט,א).
<b>אִם הָיָה שָׁחֹר עַל גַּבֵּי לָבָן נוֹטֵל אֶת הַכֹּל</b>. אם יש חוטים שחורים על בגד לבן בעל הבית אינו מקפיד על נטילתם ויכול הכובס לקחתם.
<h3> ז</h3>
<b>הַחַיָּט</b>. שקיבל בד כדי להכין ממנו בגד.
<b>כְּדֵי מְשִׁיכַת מַחַט</b>. כפול מאורך המחט (פה“מ בבא קמא י,י).
<b>מַטְלִית</b>. חתיכה מהבגד.
<h3> ח</h3>
<b>שֶׁהֶחָרָשׁ</b>. הנגר.
<b>בַּמַּעֲצָד</b>. כלי להחלקה עדינה של העץ.
<b>וּבַכַּשִּׁיל</b>. כלי להחלקה גסה של העץ.
<b>וְאִם הָיָה עוֹשֶׂה אֵצֶל בַּעַל הַבַּיִת וכו‘</b>. שאם הוא שכיר ולא קיבל את העבודה בקבלנות בעל הבית מקפיד גם על נסורת דקה.
<b>וְכָל הַדְּבָרִים הָאֵלּוּ וְכַיּוֹצֵא בָּהֶן הוֹלְכִין בָּהֶן אַחַר מִנְהַג הַמְּדִינָה</b>. ולכן ההלכות הללו אינן קבועות אלא תלויות במה שנהוג באותו המקום.
<h3> ט</h3>
<b>בְּהִלְכַת מְדִינָה</b>. ההלכות הללו שקבעו חכמים לפי מנהג המדינה.
<b>אֲבָל לוֹקְחִין מִמֶּנּוּ כַּר מָלֵא מוֹכִין</b>. היות שנעשה בהם שינוי מסוים בכך שעשאם חלק מהכר, התירו חכמים לקנות ממנו (מ“מ).
<h2>פרק ז</h2>
<h3> א</h3>
<b>הַשּׁוֹקֵל לַחֲבֵרוֹ</b>. את מה שהוא מוכר לו וכיוצא בזה.
<b>בְּמִשְׁקָלוֹת חֲסֵרוֹת וכו‘</b>. משקולות שמשקלן נמוך מהמקובל, ללא ידיעתו של הקונה.
<b>הַמּוֹדֵד בְּמִדָּה</b>. כלי למדידת נפח.
<h3> ב</h3>
<b>אַף עַל פִּי שֶׁהַמּוֹדֵד אוֹ הַשּׁוֹקֵל חָסֵר גּוֹנֵב</b>. כאשר שוקל או מודד במשקל או מידה חסרים נחשב גונב מכיוון שחלק מהתשלום שהוא מקבל אינו שלו.
<b>אֵינוֹ מְשַׁלֵּם תַּשְׁלוּמֵי כֶּפֶל</b>. יש מפרשים שהטעם הוא מכיוון שמכירה במשקל או מידה חסרים היא גזל, וגזלן פטור מכפל (מ“מ). ויש שפירשו שאמנם מקרה זה דומה יותר לגנבה, שכן חלק מהכסף ניתן בגלל רמאות, אך פטור מכיוון שהכסף ניתן בידיעת הקונה, ואילו חיוב כפל הוא כשהדבר שנגנב נלקח ללא ידיעת הבעלים (אבן האזל).
<b>אֶלָּא מַשְׁלִים לוֹ הַמִּדָּה אוֹ הַמִּשְׁקָל</b>. צריך לתת לקונה את ההפרש לפי המידה או המשקל השלמים.
<b>וְאֵין לוֹקִין עַל לָאו זֶה מִפְּנֵי שֶׁהוּא חַיָּב בְּתַשְׁלוּמִין</b>. חייב להחזיר את ההפרש, ויש כלל שאין לוקים על איסור לאו שיש בו חובת תשלום (הלכות סנהדרין יח,ב).
<h3> ג</h3>
<b>כָּל מִי שֶׁמַּשְׁהֶה בְּבֵיתוֹ וכו‘</b>. גם אם אינו משתמש בהם.
<b>לֹא יִהְיֶה לְךָ בְּכִיסְךָ</b>. המשך הפסוק “אבן ואבן גדולה וקטנה“, ומכאן שקיים איסור שיהיו ברשותו מידות חסרות גם אם מונחות בכיסו ואינן בשימוש.
<b>עָבִיט שֶׁל מֵימֵי רַגְלַיִם</b>. כלי קיבול לשתן.
<b>וְאֵין לוֹקִין עַל לָאו זֶה שֶׁהֲרֵי אֵין בּוֹ מַעֲשֶׂה</b>. שאין לוקים על עברה רק כשיש בה מעשה ממשי (הלכות סנהדרין יח,א-ב).
<h3> ד</h3>
<b>בְּחוֹתָם יָדוּעַ</b>. סימון מוגדר ומפורסם.
<b>הֲרֵי זֶה מֻתָּר לְשַׁהוֹתָן</b>. שאין חשש שישתמשו בהם.
<b>סֶלַע</b>. מטבע שיש לה משקל מוגדר וניתן להשתמש בה גם לשקילה.
<b>שֶׁנִּפְגְּמָה</b>. נחסר ממנה.
<b>וְלֹא יִזְרְקֶנָּה בֵּין גְּרוּטָיוֹתָיו</b>. שמא ישתמש בה.
<b>וְלֹא יִקְּבֶנָּה וְיִתְלֶנָּה בְּצַוַּאר בְּנוֹ</b>. לא ינקבה וישתמש בה כתכשיט אף שאינו משתמש בה כמשקל.
<b>שֶׁמָּא יָבֹא אַחֵר וְיַעֲשֶׂנָּה מִשְׁקָל</b>. ולא יבחינו בחיסרון מכיוון שהוא בצד המטבע.
<b>יִשְׁחֹק</b>. יפורר.
<b>יָקֹץ</b>. יקצץ.
<b>אוֹ יַשְׁלִיךְ לְיָם הַמֶּלַח</b>. כדי לאבדה מהעולם (ים המלח הוא הים הגדול — הלכות ערכין וחרמין ח,ח לפי נוסחאות מדויקים).
<h3> ה</h3>
<b>חָסְרָה וְעָמְדָה עַל מֶחֱצָה יְקַיֵּם</b>. שבשיעור זה אין חשש שיטעו בה, ולכן יכול להשאירה אצלו.
<b>עָמְדָה עַל פָּחוֹת מִמֶּחֱצָה יָקֹץ</b>. שמא יטעו להחשיב אותה כחצי סלע.
<b>וְאִם לֹא חָסְרָה אֶלָּא פָּחוֹת מִשְּׁתוּת יְקַיֵּם לָשֵׂאת וְלָתֵת בָּהּ</b>. במטבע חסרה ייתכנו שני שימושים אסורים, תשלום ושקילה. ההטעיה בתשלום היא בשווי הדבר, ויש בכך איסור אונאה ולא איסור מידה ומשקל. על איסור משקל עובר בכל שהוא, אך דין אונאה קיים רק כשמטעה את השני בשישית (שתות), ולכן יכול להשהות מטבע שנפחתה בפחות משישית לצורך תשלום (הלכות מכירה יב,ח-י).
<b>שֶׁכָּל פָּחוֹת מִשְּׁתוּת מוֹחֲלִין בּוֹ רֹב הָאָדָם בְּמַשָּׂא וּבְמַתָּן</b>. ראה הלכות מכירה יב,ג.
<h3> ו</h3>
<b>אוֹ לֶחָרָם</b>. שודד דרכים שאינו הורג.
<b>מִפְּנֵי שֶׁמְּרַמִּין בָּהּ אֶת אֲחֵרִים</b>. שמקבלים אותה מהם מחוסר בררה גם אם אינה שלמה.
<b>אֲבָל נוֹקְבָהּ וְתוֹלֶה אוֹתָהּ בְּצַוַּאר הַקָּטָן</b>. שאין חשש שישתמשו בה כמשקל מכיוון שהפגם באמצע וההטעיה ניכרת.
<b>סֶלַע שֶׁנִּפְגְּמָה בָּאֶמְצַע אָסוּר לִמְכֹּר אוֹתָהּ</b>. אף שהפגם ניכר.
<b>לֶהָרָג</b>. שודד שהורג עבור הכסף.
<h3> ז</h3>
<b>עוֹשֶׂה אָדָם מִדּוֹתָיו</b>. חכמים תיקנו שיעשה את כלי המדידה בהפרש ניכר ביניהם.
<b>סְאָה</b>. יש בה שישה קבים, ומודדים בה דברים יבשים.
<b>וּרְבִיעַ סְאָה וְקַב</b>. רבע סאה היא קב וחצי, והיחס בין קב לבינה הוא שתיים לשלוש.
<b>וַחֲצִי הָרֹבַע</b>. חצי רובע קב.
<b>וּשְׁמִין</b>. שמינית.
<b>שֶׁלֹּא יִתְחַלֵּף בְּרֹבַע הַסְּאָה שֶׁהוּא קַב וּמֶחֱצָה</b>. שהיחס ביניהן הוא שלוש לארבע.
<b>וְכֵן בְּמִדּוֹת הַלַּח</b>. גם בכלים למדידת נוזלים תיקנו חכמים שיעשה נפחים שיש ביניהם הפרש ניכר.
<b>הִין</b>. שיש בו שנים עשר לוגים.
<b>וְלֹא אָסְרוּ לַעֲשׂוֹת שְׁלִישִׁית הִין וּרְבִיעִית הִין וכו‘</b>. למרות שהיחס ביניהן הוא שלוש לארבע, בכל זאת לא אסרו חכמים לעשותן שכן מידות אלו שימשו במקדש. ובמקדש לא אסרו זאת מכיוון שסמכו על הכהנים שלא יחליפו בין המידות הללו (בבלי בבא בתרא צ,א).
<b>בִּימוֹת מֹשֶׁה רַבֵּנוּ</b>. שהרי מידות אלו שימשו לצורך הנסכים כמפורש בתורה (במדבר פרק טו ועוד, וראה הלכות כלי המקדש א,יז).
<h3> ח</h3>
<b>אֶחָד הַנּוֹשֵׂא וְנוֹתֵן עִם יִשְׂרָאֵל אוֹ עִם הַגּוֹי עוֹבֵד עֲבוֹדָה זָרָה</b>. ראה גם לעיל א,א.
<b>וְכֵן אָסוּר לְהַטְעוֹת אֶת הַגּוֹי בַּחֶשְׁבּוֹן</b>. כשמחשב עמו סכומי כסף, ולא רק במידות ומשקלות (והשווה הלכות גזלה ואבדה יא,ד-ה).
<b>וְחִשַּׁב עִם קֹנֵהוּ</b>. פסוק זה נאמר ביחס לישראל שנקנה לעבדות על ידי גוי, ואחד מקרוביו משלם לאותו קונה כדי לפדותו, וסכום הפדיון נקבע לפי מספר השנים שנשארו עד היובל. ונלמד מכאן שהישראל צריך לחשב את הדבר במדויק ואסור לו לרמות את הגוי.
<b>אַף עַל פִּי שֶׁהוּא כָּבוּשׁ תַּחַת יָדֶיךָ</b>. אפילו במקום שישראל שולטים וכופים על הגוי את דיני התורה לגבי פדיון עבד אסור לרמות את הגוי.
<b>וַהֲרֵי הוּא אוֹמֵר... מִכָּל מָקוֹם</b>. פסוק זה נאמר ביחס לרמאות במשקלות ומידות, ומודגש בו שכל רמאות היא תועבה ולא משנה את מי מרמים (פה“מ כלים יב,ז).
<h3> ט</h3>
<b>בִּמְשִׁיחַת הַקַּרְקַע</b>. מדידת הקרקע.
<b>לֹא תַעֲשׂוּ עָוֶל בַּמִּשְׁפָּט בַּמִּדָּה וכו‘</b>. החלק הראשון של הפסוק הוא ציווי כללי “לא תעשו עול במשפט“, והחלק השני מפרט למה מתייחס הציווי הכללי: “במדה במשקל ובמשורה“.
<b>בְּמִשְׁפַּט הַמִּדָּה</b>. מידת נפח, שנאמר “במשורה“, וזו מידת נפח קטנה מאוד (לקמן ח,ז).
<h3> י</h3>
<b>בְּנֵי חֲבוּרָה הַמַּקְפִּידִין זֶה עַל זֶה</b>. שאוכלים יחד מאוכל משותף, אך מקפידים שכל אחד ייטול ממנו בשווה.
<b>שֶׁהֶחֱלִיפוּ חֵלֶק בְּחֵלֶק וכו‘</b>. אם סיכמו שכל אחד ייטול חלק מהאוכל, ובתמורה לכך ייקחו גם האחרים כמות שווה.
<b>אוֹ לָוָה מִמֶּנּוּ מַאֲכָל וְהֶחֱזִיר לוֹ</b>. אם אחד לווה מהשני אוכל וסיכמו שיפרע לו כמות שווה.
<b>עוֹבְרִין מִשּׁוּם מִדָּה וכו‘</b>. אם לצורך ההחלפה או ההלוואה שקל או מנה את המאכלים ולא דייק במדידה עובר על איסורים אלו מפני שהם מקפידים על כך (ע“פ המאירי בבא מציעא עה,א).
<b>וּמִשּׁוּם לוֹוִין וּפוֹרְעִין בְּיוֹם טוֹב</b>. אם עשו זאת ביום טוב (ראה הלכות שבת כג,יב, הלכות יום טוב ד,יט-כא).
<h3> יא</h3>
<b>הַמַּסִּיג גְּבוּל רֵעֵהוּ</b>. הזיז את הגבול שבין השטחים לתוך השטח של השני ובכך הגדיל את השטח שלו.
<h3> יב</h3>
<b>וְזֶה בֵּינוֹ לְבֵין חֲבֵרוֹ</b>. ולכן לא די בתשובה כדי לכפר על החטא אלא צריך להחזיר לחברו מה שלקח לו ולפייס אותו (ראה הלכות תשובה ב,ט).
<b>וְכָל הַכּוֹפֵר בְּמִצְוַת מִדּוֹת כְּכוֹפֵר בִּיצִיאַת מִצְרַיִם</b>. המוזכרת בסוף מצוות מידות ומשקלות (ויקרא יט,לו).
<b>שֶׁהִיא תְּחִלַּת הַצִּוּוּי</b>. יציאת מצרים היא הבסיס לחובת קיום המצוות, שעל תנאי זה הוציאנו ה‘ ממצרים (תו“כ קדושים פרש‘ ג פ“ח ה“י).
<b>שֶׁהִיא גָּרְמָה לְכָל הַצִּוּוּיִין</b>. בעקבות יציאת מצרים קיבלנו את כל המצוות.
<h2>פרק ח</h2>
<h3> א</h3>
<b>לְצַדֵּק</b>. לוודא שיהיו מדויקים ביותר.
<b>מְשִׁיחַת הַקַּרְקַע</b>. מדידת הקרקע.
<b>בְּכִתְבֵי הַגִּימָטְרִיּוֹת</b>. חיבורים בחכמת המתימטיקה.
<b>שֶׁאֲפִלּוּ מְלֹא אֶצְבַּע רוֹאִין אוֹתָהּ כְּאִלּוּ הִיא מְלֵאָה כַּרְכֹּם</b>. גם אם מדובר בשטח קטן ביותר מתייחסים אליו כאילו זרוע בו כרכום שהוא תבלין יקר, ולכן יש לדקדק במדידת קרקע.
<h3> ב</h3>
<b>אַרְבַּע אַמּוֹת הַסְּמוּכִין לֶחָרִיץ מְזַלְזְלִין בִּמְשִׁיחָתָן</b>. חריץ הוא אמת מים שעוברת בין השדות. את רצועת האדמה שלאורך גדותיה לא מעבדים, ולכן כשמודדים שטחים ליד האמה משאירים רצועה של ארבע אמות ומודדים ממנה והלאה, אלא שאין להקפיד למדוד מרחק של ארבע אמות מרווחות (רש“י בבא מציעא קז,ב, והתוספות שם פירשו להפך, שיש להקפיד למדוד ארבע אמות מרווחות).
<b>וְהַסְּמוּכִים לִשְׂפַת הַנָּהָר וכו‘</b>. ארבע אמות שעל שפת הנהר משמשות את כל הציבור, ולכן יש להקפיד שהמדידה תתחיל רק במרחק של ארבע אמות מהנהר.
<h3> ג</h3>
<b>וְהַמּוֹדֵד אֶת הַקַּרְקַע</b>. בעזרת חבל באורך מסוים, ומחשבים את השטח לפי מספר הפעמים שהחבל נכנס באורכו ורוחבו, ועל פי מספר החבלים שמדדו לראשון מודדים גם לשני.
<b>בְּקָנֶה אוֹ בְּשַׁלְשֶׁלֶת בַּרְזֶל וְכַיּוֹצֵא בָּהּ</b>. שאורכם קבוע.
<b>אֵין בְּכָךְ כְּלוּם</b>. אין בעיה בכך שמדדו בהם בתקופות שונות של השנה.
<h3> ד</h3>
<b>צְחִיחַ סֶלַע</b>. אבן קשה.
<b>וְכַיּוֹצֵא בָּהֶם</b>. שאינם נחסרים.
<h3> ה</h3>
<b>הַמֶּחָק</b>. מעין סרגל שמעבירים על פי כלי מדידה כדי להסיר את הכמות העודפת מעל פי הכלי.
<b>לֹא שֶׁל דְּלַעַת מִפְּנֵי שֶׁהוּא מֵקֵל וְלֹא שֶׁל מַתֶּכֶת מִפְּנֵי שֶׁהוּא מַכְבִּיד</b>. הדלעת היא חומר קל, וכשמעביר מחק מדלעת על פי הכלי ייתכן שלא יסיר את כל הכמות העודפת, ואילו במתכת החשש הוא הפוך, שהמחק ישקע בחלל הכלי בגלל כובדו, ויוציא ממה שבתוך הכלי.
<b>אֲבָל עוֹשֶׂה הוּא שֶׁל זַיִת וְשֶׁל אֱגוֹזִים וכו‘</b>. מעצים אלו, שמשקלם בינוני.
<h3> ו</h3>
<b>אֵין עוֹשִׂין אֶת הַמֶּחָק וכו‘</b>. כדי שמידתו תהיה אחידה וכך גם המחיקה תהיה אחידה.
<b>קָצָר</b>. דק.
<b>וְלֹא יִמְחֹק מְעַט מְעַט מִפְּנֵי שֶׁמַּפְחִיתוֹ לַמּוֹכֵר</b>. אם מעביר את המחק בכמה פעמים ייתכן שלא יסיר את כל העודף.
<b>וְלֹא יִמְחֹק בְּבַת אַחַת מִפְּנֵי שֶׁמַּפְחִיתוֹ לַלּוֹקֵחַ</b>. כשמעביר את המחק בתנועה אחת מהירה ייתכן שיסיר גם ממה שבתוך הכלי.
<h3> ז</h3>
<b>אֵין טוֹמְנִין אֶת הַמִּשְׁקָלוֹת בַּמֶּלַח</b>. שהמלח מאכל את המשקולות.
<b>וְלֹא יַרְתִּיחַ בְּמִדַּת הַלַּח</b>. לא ימזוג נוזל לכלי מדידה באופן שיהיה בו קצף.
<b>וַאֲפִלּוּ הַמִּדָּה קְטַנָּה בְּיוֹתֵר</b>. אף שמוזג לכלי קטן ובמזיגה מועטה אין כמעט קצף.
<b>מִדָּה קְטַנָּה אֶחָד מִשְּׁלֹשָׁה וּשְׁלֹשִׁים בַּלֹּג</b>. מידה בנפח של כעשרה מיליליטר.
<h3> ח</h3>
<b>עֲשָׁשִׁיּוֹת שֶׁל בַּרְזֶל</b>. גושי ברזל גולמי, שמשקלם רב.
<b>צָרִיךְ לִהְיוֹת חוּט הַמֹּאזְנַיִם וכו‘</b>. ככל שהדבר הנשקל גס וכבד יותר כך יש צורך במאזניים גדולים יותר על מנת שפעולת המאזניים לא תשתבש, וככל שהוא עדין ומשקלו מועט יש צורך במאזניים קטנים יותר כדי שהם יוכלו להראות הבדלים קטנים (וראה גם הלכות כלים כא,ה).
<b>חוּט הַמֹּאזְנַיִם... תָּלוּי בָּאֲוִיר שְׁלֹשָׁה טְפָחִים</b>. החוט שמחזיק בין ידו לקנה המאזניים יהיה באורך של שלושה טפחים.
<b>וּגְבוֹהִין מִן הָאָרֶץ שְׁלֹשָׁה טְפָחִים</b>. כפות המאזניים יהיו גבוהות מהקרקע לפחות שלושה טפחים.
<b>קְנֵה הַמֹּאזְנַיִם</b>. החלק המאוזן של המאזניים שבו תלויות המשקולות.
<h3> ט</h3>
<b>מֹאזְנַיִם שֶׁל מוֹכְרֵי צֶמֶר וְשֶׁל מוֹכְרֵי זְכוּכִית</b>. שמוכרים משקלים נמוכים יותר.
<h3> י</h3>
<b>מֹאזְנַיִם שֶׁל חֶנְוָנִי</b>. שמוכר כמויות קטנות.
<h3> יא</h3>
<b>הַפֶּלֶס</b>. סוג של מאזניים (ואולי מדובר במאזניים של חלפן כספים ששוקל בהם את המטבעות — ראה ר“י מיגש בבא בתרא פט,א).
<b>אַרְגָּמָן טוֹב</b>. צמר צבוע ארגמן שהוא יקר ועל כן מקפידים במשקלו.
<b>שָׁלֹשׁ אֶצְבָּעוֹת</b>. שהן שלושת רבעי טפח.
<b>וְאֹרֶךְ הַפֶּלֶס</b>. הקנה של המאזניים.
<b>הַשַּׁלְשְׁלָאוֹת</b>. החוטים שבהם תלויות המשקולות.
<b>כְּפִי מַה שֶּׁהוּא רוֹצֶה</b>. ולא קבעו חכמים שיעור בכך.
<h3> יב</h3>
<b>מִנַּיִן שֶׁחַיָּב הַמּוֹכֵר לְהַכְרִיעַ... אֶבֶן שְׁלֵמָה וָצֶדֶק יִהְיֶה לָּךְ</b>. בפסוק מצוינת החובה לשקול באבן שלמה וגם החובה לצדק, ומכאן שלא די שהמשקולת תהיה מאוזנת אלא צריך שגם תיטה לטובת הקונה.
<b>מִשֶּׁלְּךָ</b>. על חשבונך.
<h3> יג</h3>
<b>וְכַמָּה</b>. מהו השיעור שקבעו חכמים לכך.
<b>בַּלַּח</b>. נוזלים.
<b>בַּלַּח אֶחָד לְמֵאָה וּבַיָּבֵשׁ אֶחָד לְאַרְבַּע מֵאוֹת</b>. בלח יש להטות בשיעור גדול יותר שכן נדבק לכלי שממנו מעביר לקונה, ומקבל שיעור מועט יותר (רשב“ם בבא בתרא פח,ב).
<b>רְטָלִין</b>. מידת משקל, והיא זהה לליטרא הנזכרת בסמוך (פה“מ תרומות ד,י).
<b>גֵּרוּמִין</b>. התוספת שמוסיף המוכר.
<b>אֶחָד מֵעֲשָׂרָה בְּלִיטְרָא</b>. עשירית ליטרא מכלל עשרת הליטראות, שהיא מאית מהן.
<b>בֵּין רַב בֵּין מוּעָט</b>. בין ששוקל דבר שמשקלו גדול או קטן.
<h3> יד</h3>
<b>עַיִן בְּעַיִן</b>. לשקול בצורה מאוזנת.
<b>אֲבָל בְּמָקוֹם שֶׁנָּהֲגוּ לְהַכְרִיעַ</b>. להוסיף מהסחורה לכף עד שתהיה נמוכה מהכף שכנגדה.
<b>חַיָּב לְהַכְרִיעַ לוֹ טֶפַח</b>. יוסיף עד שהכף תהיה נמוכה טפח מהכף השנייה.
<h3> טו</h3>
<b>לֹא יֹאמַר לוֹ שְׁקֹל אַחַת אַחַת וְהַכְרַע</b>. הקונה אינו יכול לדרוש שישקול כל ליטרא בנפרד, אף שבכל מקרה מוסיף אחוז אחד או מכריע טפח, משום שבכל הכרע תמיד נוסף מעט יותר מההכרע ויש בכך הפסד למוכר.
<h3> טז</h3>
<b>מָקוֹם שֶׁנָּהֲגוּ לָמֹד בְּדַקָּה וכו‘</b>. אם נהגו להשתמש בכלי מדידה קטן לא ישתמש בכלי גדול אלא ימדוד בכלי הקטן בכמה פעמים, וכן להפך. מכיוון שאי אפשר לדייק בתוספת שחייב לתת לו, יוצא שמספר המדידות משפיע על התוספת והכמות הסופית, ולכן אין לשנות ממנהג המקום (מ“מ).
<b>לִמְחֹק</b>. להסיר את הכמות העודפת שמעבר לחלל כלי המדידה.
<b>לִמְחֹק לֹא יִגְדֹּשׁ וְיוֹסִיף בַּדָּמִים וכו‘</b>. שאפילו אם מתחשבן עמו על כך, לא ישנה מאופן המדידה הנהוג. וחכמים למדו זאת מהכתוב “איפה שלמה וצדק יהיה לך“ (בבלי בבא בתרא פט,א).
<h3> יז</h3>
<b>לְהוֹסִיף עַל הַמִּדּוֹת אוֹ עַל הַמִּשְׁקָלוֹת</b>. לשנות את מערכת המידות ולהגדילה באחוז מסוים.
<b>שְׁתוּת</b>. שישית.
<h3> יח</h3>
<b>הַסִּיטוֹן</b>. מי שקונה כמויות גדולת של דברי מאכל ומשקה ומוכרם לחנוונים.
<b>מְקַנֵּחַ</b>. מנקה.
<b>וּבַעַל הַבַּיִת</b>. המוכר רק מזמן לזמן.
<b>וְהַחֶנְוָנִי</b>. בעל חנות המוכר הרבה בכמויות קטנות.
<b>בַּשַּׁבָּת</b>. בשבוע.
<b>וּמְמַחֶה</b>. רוחץ במים.
<b>עַל כָּל מִשְׁקָל וּמִשְׁקָל</b>. לאחר כל שקילה של דבר לח (שו“ע).
<b>כְּדֵי שֶׁלֹּא יַחְלִידוּ</b>. שהתירו לעשות מאזניים ממתכת (בניגוד למשקולות — לעיל ה“ה), בתנאי שידאג לכך שהם יבשים.
<h3> יט</h3>
<b>הַמְבַקֵּשׁ לִשְׁקֹל שְׁלֹשָׁה רְבִיעֵי לִיטְרָא</b>. קונה שרוצה לקנות משהו כגון בשר, במשקל שלושת רבעי ליטרא.
<b>שֶׁאִם אַתָּה אוֹמֵר נוֹתֵן חֲצִי לִיטְרָא וּרְבִיעַ לִיטְרָא בְּכַף אַחַת</b>. שזו דרך פשוטה יותר, שמודד את הבשר לבדו כנגד שתי משקולות שיש בהן שלושת רבעי ליטרא.
<b>שֶׁמָּא יִפֹּל רְבִיעַ הַלִּיטְרָא וְאֵין הַלּוֹקֵחַ רוֹאֵהוּ</b>. וייתן לו בשר במשקל חצי ליטרא. אבל כששם את רבע הליטרא עם הבשר כנגד המשקולת של ליטרא, המוכר עצמו יקפיד שהמשקולת של רבע הליטרא לא תיפול, כדי שלא ישקול לו ליטרא בשר תמורת תשלום של שלושת רבעי ליטרא.
<h3> כ</h3>
<b>חַיָּבִין בֵּית דִּין לְהַעֲמִיד שׁוֹטְרִים וכו‘</b>. ראה הלכות סנהדרין א,א-ב, הלכות מכירה יד,א-ב, יד,ט-יא (ושם מופיעות תקנות נוספות של בני העיר בענייני מסחר).
<b>בְּכָל מְדִינָה... וּבְכָל פֶּלֶךְ</b>. בכל עיר ובכל אזור.
<b>מְחַזְּרִין עַל הַחֲנֻיּוֹת</b>. מסתובבים בין החנויות.
<b>וּפוֹסְקִין אֶת הַשְּׁעָרִים</b>. קובעים את המחיר הגבוה ביותר לכל סחורה.
<b>לְהַכּוֹתוֹ כְּפִי כֹּחוֹ</b>. לפי יכלתו לספוג מלקות.
<h2>פרק ט</h2>
<h3> א</h3>
<b>אַזְהָרָה לְגוֹנֵב נְפָשׁוֹת</b>. ואילו איסור גנבת ממון נלמד מהכתוב “לא תגנֹבו“ (ויקרא יט,יא, לעיל א,א).
<b>מִפְּנֵי שֶׁהוּא לָאו שֶׁנִּתַּן לְאַזְהָרַת מִיתַת בֵּית דִּין</b>. שעיקרו של הלאו מתייחס לעונש מיתה ולא למלקות, ולכן אין לוקים עליו (ראה הלכות סנהדרין יח,ב).
<b>שֶׁנֶּאֱמַר כִּי יִמָּצֵא אִישׁ גֹּנֵב נֶפֶשׁ</b>. ובהמשך הפסוק נאמר “ומת הגנב ההוא“.
<h3> ב</h3>
<b>הַיִּשְׂרְאֵלִי</b>. אדם מישראל (ראה לקמן ה“ו).
<b>וְיַכְנִיסֶנּוּ לִרְשׁוּתוֹ</b>. לרשות הגנב.
<b>וְהִתְעַמֶּר בּוֹ</b>. ודרשו חכמים שהכוונה לשימוש בו.
<b>וַאֲפִלּוּ לֹא נִשְׁתַּמֵּשׁ בּוֹ אֶלָּא בְּפָחוֹת מִשָּׁוֶה פְּרוּטָה</b>. גם אם שווי השימוש אינו מגיע לכדי פרוטה.
<b>אַף עַל פִּי שֶׁהַנִּגְנָב יָשֵׁן</b>. ולא שימש את הגנב באופן מודע ופעיל.
<h3> ג</h3>
<b>אוֹ מְכָרוֹ קֹדֶם שֶׁיִּשְׁתַּמֵּשׁ בּו</b>. שמכרו ולא השתמש בו (מאירי סנהדרין פה,ב).
<b>וְכֵן אִם גְּנָבוֹ וְהוּא יָשֵׁן... הֲרֵי זֶה פָּטוּר</b>. ורק אם היה ער באחד מהשלבים הללו חייב.
<h3> ד</h3>
<b>שֶׁהִתְנָה עַל הַלּוֹקֵחַ</b>. עשה תנאי עם הקונה.
<b>זּוֹ הַשִּׁפְחָה</b>. כינוי לאישה שגנב ועשה אותה לשפחתו.
<b>הֲרֵי זֶה פָּטוּר</b>. מכיוון שהעובר נחשב כישן, והרי זה דומה לגונב אדם ישן שפטור עליו (ערוך לנר סנהדרין פה,ב, יד“פ; וראה מער“ק ומנ“ח מצווה לו שביארו בדרכים נוספות).
<h3> ה</h3>
<b>הָאַפִּטְרוֹפִּין שֶׁגָּנְבוּ הַיְתוֹמִים שֶׁהֵן סְמוּכִין אֶצְלָן</b>. אפוטרופסים שגנבו את היתומים שהם מטפלים בהם. [הערה: ניקוד המילה אפטרופין נעשה על פי המקור ביוונית. בפה“מ בכתב ידו של הרמב“ם מופיעות כמה צורות לניקוד מילה זו: לעתים מנוקדת הפ“א הראשונה בקובוץ, לעתים בפתח (ובחלק מהמקומות הפ“א אינה מנוקדת).]
<b>הַסְּמוּכִין עַל שֻׁלְחָנוֹ</b>. שאוכלים משלו.
<b>שֶׁנֶּאֱמַר וְנִמְצָא בְיָדוֹ</b>. ומשמע שהגנבה עשתה אותו מצוי בידו, ולפני כן לא היה מצוי בידו.
<b>מְצוּיִין בְּיָדוֹ</b>. שכיחים אצלו.
<h3> ו</h3>
<b>הַקָּטָן בֶּן יוֹמוֹ שֶׁכָּלוּ לוֹ חֳדָשָׁיו</b>. שנולד לאחר תשעה חודשי היריון ואין חוששים שהוא נפל (ראה הלכות רוצח ב,ו).
<b>גֹּנֵב נֶפֶשׁ מִכָּל מָקוֹם</b>. כל מי שגונב חייב, וכל נפש שנגנבה חייבים עליה.
<b>וְאֵלּוּ בִּכְלַל אַחֵינוּ בַּתּוֹרָה וּבַמִּצְווֹת הֵן</b>. והם נקראים אחים אף על פי שלא נולדו ישראלים.
<b>מִי שֶׁחֶצְיוֹ עֶבֶד וְחֶצְיוֹ בֶּן חֹרִין פָּטוּר</b>. עבד כנעני שהיה של שני שותפים ואחד מהם שחרר אותו. ומכיוון שעבד כנעני אינו חייב בכל המצוות כישראל, פטור על מכירתו.
<h3> ז</h3>
<b>הַבָּא בַּמַּחְתֶּרֶת</b>. נכנס לבית דרך פרצה או חפירה כדי לגנוב.
<b>אֵין לוֹ דָּמִים</b>. אין בו איסור שפיכת דם.
<b>וּרְשׁוּת יֵשׁ לַכֹּל לְהָרְגוֹ וכו‘</b>. שאין דינו כמחויב מיתת בית דין שבית הדין אחראים להרגו בסוג מיתה התלוי בעברה שעשה, וגם אינם מבצעים מיתת בית דין בשבת (הלכות שבת כד,ז), אלא הוא דומה לרודף אחר חברו להרגו שהורגים אותו בכל דרך (הלכות רוצח א,ו וראה לקמן ה“ט בפסקים ושיטות).
<b>בְּכָל מִיתָה</b>. בכל צורת הריגה.
<h3> ח</h3>
<b>קַרְפִּיפוֹ</b>. שטח מוקף מחיצות המיועד לשימושים שונים.
<h3> ט</h3>
<b>אַף עַל פִּי שֶׁבָּא עַל עִסְקֵי מָמוֹן</b>. שבא לגנוב ולא כדי להרוג, וגנב אינו נענש במיתה.
<b>לְפִי שֶׁחֶזְקָתוֹ</b>. מן הסתם שיהרוג את בעל הבית אם ינסה למנוע ממנו לגנוב.
<b>בֵּין שֶׁהָיָה קָטָן</b>. מכיוון שהוא מסכן את הבעלים, ואף על פי שאינו בר עונשין.
<h3> י</h3>
<b>שֶׁזֶּה הַגַּנָּב שֶׁבָּא עָלָיו אֵינוֹ הוֹרְגוֹ</b>. אם ינסה למנוע ממנו מלגנוב.
<b>הֲרֵי זֶה הוֹרֵג נֶפֶשׁ שֶׁנֶּאֱמַר אִם זָרְחָה הַשֶּׁמֶשׁ עָלָיו</b>. והמשך הפסוק הוא “דמים לו“, שההורגו נחשב כשופך דם.
<b>שֶׁוַּדַּאי שֶׁאֵינוֹ הוֹרְגוֹ</b>. משום שדרכו של אב לרחם על בנו במידה רבה.
<b>אֲבָל הַבֵּן הַבָּא עַל אָבִיו נֶהֱרָג</b>. שייתכן שיהרוג אותו.
<h3> יא</h3>
<b>וּמְצָאוֹ וְיָצָא מִן הַמַּחְתֶּרֶת</b>. כשגילה אותו יצא מהמחתרת.
<b>יֵשׁ לוֹ דָּמִים</b>. ואסור להרגו.
<b>וְכֵן אִם הִקִּיפוּהוּ עֵדִים אוֹ בְּנֵי אָדָם וכו‘</b>. שלא צפויה סכנה לבעלים במצבים אלו.
<h3> יב</h3>
<b>הַדִּיר וְהַסַּהַר</b>. מקומות שבהם מכנסים את הצאן.
<h3> יג</h3>
<b>כָּל גַּנָּב שֶׁיֵּשׁ לוֹ דָּמִים</b>. ואסור להרגו.
<b>אִם נָפַל עָלָיו גַּל בְּשַׁבָּת מְפַקְּחִין עָלָיו</b>. מפנים מפולת שנפלה עליו מחשש שימות (ראה הלכות שבת ב,יח).
<b>אֲבָל מִי שֶׁאֵין לוֹ דָּמִים</b>. וניתן להרגו.
<b>שֶׁשִּׁבֵּר כֵּלִים בְּבִיאָתוֹ פָּטוּר כְּמוֹ שֶׁבֵּאַרְנוּ</b>. לעיל ג,א, שאינו מתחייב תשלום ממון על מעשה שחייבים עליו מיתה (וראה גם הלכות חובל ומזיק ח,יב).
