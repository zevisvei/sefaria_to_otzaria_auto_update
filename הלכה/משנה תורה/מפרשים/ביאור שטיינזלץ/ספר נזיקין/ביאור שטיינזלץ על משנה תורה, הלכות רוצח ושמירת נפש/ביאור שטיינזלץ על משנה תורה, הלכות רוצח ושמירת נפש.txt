<h1>ביאור שטיינזלץ על משנה תורה, הלכות רוצח ושמירת נפש</h1>
<h2>פרק א</h2>
<h3> א</h3>
<b>כָּל הוֹרֵג נֶפֶשׁ אָדָם מִיִּשְׂרָאֵל וכו‘</b>. גם על רציחת גוי יש איסור, אך אין חייבים על כך מיתה (ראה לקמן ב,יא).
<b>מִפִּי הַשְּׁמוּעָה</b>. מסורת חכמים בביאור הכתוב.
<b>בְּסַיִף</b>. בחרב (ראה הלכות סנהדרין טו,ד).
<b>בֵּין שֶׁשְּׂרָפוֹ בָּאֵשׁ</b>. אף שאינו נוקם ממנו באופן שבו הרג.
<h3> ב</h3>
<b>מִצְוָה בְּיַד גּוֹאֵל הַדָּם</b>. להרוג את הרוצח שהתחייב מיתה בבית דין.
<b>וְכָל הָרָאוּי לַיְרֻשָּׁה</b>. כל מי שעשוי לירש את המת (חזו“א חו“מ סנהדרין יט,ב; ולדעת מרכה“מ הכוונה למי שיורשו בפועל).
<h3> ג</h3>
<b>אֵין אֶחָד מִן הָאַחִין נַעֲשֶׂה גּוֹאֵל הַדָּם לְהָמִית אֶת אָבִיו</b>. אף שמוטלת עליו מצווה להיות גואל הדם, אסור לו להרוג את אביו (ראה הלכות ממרים ה,טו).
<h3> ד</h3>
<b>כֹּפֶר</b>. ממון תמורת העונש.
<b>וְלֹא תַחֲנִיפוּ אֶת הָאָרֶץ כִּי הַדָּם הוּא יַחֲנִיף אֶת הָאָרֶץ</b>. לא תטמאו ותרשיעו את הארץ. שפיכות דם פוגמת בארץ ורק ענישת הרוצח מכפרת על כך.
<h3> ו</h3>
<b>בְּשֶׁעָמַד וְעָשָׂה הֶעָוֹן שֶׁחַיָּב עָלָיו מִיתַת בֵּית דִּין</b>. שכבר אי אפשר למנוע את המעשה, ועונש הריגתו מוטל רק על בית דין.
<b>אֲבָל הָרוֹדֵף... וַאֲפִלּוּ בְּנַפְשׁוֹ שֶׁל רוֹדֵף</b>. כדי למנעו מן הרצח, מצווה להצילו אפילו בהריגתו אף בלא בית דין.
<h3> ז</h3>
<b>הִזְהִירוּהוּ... אַף עַל פִּי שֶׁלֹּא קִבֵּל עָלָיו הַתְרָאָה</b>. מזהירים אותו שאם יהרוג עונשו הוא מוות. ואף שהרודף לא אמר שיודע ומקבל על עצמו מיתה אם יהרוג, הורגים אותו (שלא כשאר חייבי מיתות בית דין שאם לא קיבלו עליהם התראה אינם נהרגים, הלכות סנהדרין יב,ב).
<b>וְאַף עַל פִּי שֶׁעֲדַיִן לֹא הָרַג</b>. ולא התחייב מיתת בית דין, מכל מקום הורגים אותו כדי להציל את הנרדף.
<b>שֶׁנֶּאֱמַר וְקַצֹּתָה אֶת כַּפָּהּ לֹא תָחוֹס עֵינֶךָ</b>. פסוק זה נאמר לגבי אישה שאוחזת במבושיו של אדם ומסכנת אותו. ולכתחילה יש לקצוץ את כף ידה ולא להרוג אותה, אך אם הדבר לא מתאפשר — הורגים אותה ולא חסים עליה (ראה הלכה הבאה).
<h3> ח</h3>
<b>אֶחָד מְבוּשָׁיו וְאֶחָד כָּל דָּבָר שֶׁיֵּשׁ בּוֹ סַכָּנַת נְפָשׁוֹת</b>. דין אחד לאוחזת במבושיו של אדם האמור בפסוק ולשאר דברים שעושה אדם ויש בהם סכנת נפשות.
<b>לֹא תָחוֹס עֵינֶךָ</b>. תהרגהו ולא תרחם במקרה שאין אפשרות אחרת.
<h3> ט</h3>
<b>מִפְּנֵי שֶׁהוּא כְּרוֹדֵף אַחֲרֶיהָ לְהָרְגָהּ</b>. קושי הלידה עלול להרוג אותה.
<b>וְאִם מִשֶּׁהוֹצִיא רֹאשׁוֹ</b>. והוא כבר נחשב לוולד חי.
<b>שֶׁאֵין דּוֹחִין נֶפֶשׁ מִפְּנֵי נֶפֶשׁ וְזֶה הוּא טִבְעוֹ שֶׁל עוֹלָם</b>. אף שהוא מסכן אותה, אין הוא נחשב רודף ממש כיוון שזה טבע העולם והוא אינו מתכוון להמיתה. ולכן אין להעדיף את הצלתה על פני הצלתו (ואף שלפני שהוציא ראשו זהו גם טבעו של עולם ואינו רודף ממש, מכיוון שגם אינו נחשב כחי ממש התירו להרגו כדין רודף רגיל כדי שלא תסתכן על ידו).
<h3> י</h3>
<b>נַעֲרָה מְאֹרָסָה</b>. לאחר קידושין ולפני נישואים.
<b>כִּי כַּאֲשֶׁר יָקוּם אִישׁ עַל רֵעֵהוּ וּרְצָחוֹ נֶפֶשׁ כֵּן הַדָּבָר הַזֶּה</b>. רדיפת נערה לאנסה שווה לרדיפת אדם להרגו, ודינם זהה שבשניהם מצווה להציל אפילו בנפש הרודף.
<b>הָא יֵשׁ לָהּ מוֹשִׁיעַ</b>. מכאן נלמד שמי שיכול להצילה, עליו לעשות זאת בכל אופן.
<h3> יא</h3>
<b>וְהוּא הַדִּין לִשְׁאָר כָּל הָעֲרָיוֹת</b>. מצווה למנוע אונס בהן, אף בנטילת חיי האנס.
<b>חוּץ מִן הַבְּהֵמָה</b>. אין להרוג את הרודף אחר בהמה לרבעה, כדי למנוע ממנו לעבור על איסור זה.
<b>הַזְּכוּר</b>. הנרדף למשכב זכר.
<h3> יב</h3>
<b>וְהֶעֱרָה אַף עַל פִּי שֶׁלֹּא גָּמַר בִּיאָתוֹ</b>. הכניס רק את קצה איברו (הלכות איסורי ביאה א,י).
<b>אֵין מְמִיתִין אוֹתוֹ עַד עָמְדוֹ בַּדִּין</b>. שכבר נעשתה העברה (ראה שם).
<b>הַנִּיחוּהוּ כְּדֵי שֶׁלֹּא יַהַרְגֵנִי</b>. שחוששת שכשיראה שרודפים אחריו והוא אינו יכול לבצע את זממו, יהרוג אותה. ומכיוון שאינה מסכימה שיאנוס אותה ורק מפני החשש מבקשת להניח לו, לא שומעים לה והורגים אותו (וראה פסקים ושיטות).
<b>כְּמוֹ שֶׁבֵּאַרְנוּ</b>. לעיל ה“ז.
<h3> יג</h3>
<b>וְחַיָּב מִיתָה אֲבָל אֵין בֵּית דִּין מְמִיתִין אוֹתוֹ</b>. חייב מיתה לשמים (כס“מ).
<b>אֲבָל אֵין בֵּית דִּין מְמִיתִין אוֹתוֹ</b>. כיוון שעסק בהצלה (ב“י חו“מ תכה, וראה שם טעם נוסף).
<h3> יד</h3>
<b>לִיסְטִים</b>. שודדים חמושים.
<b>מוֹסְרִין</b>. מלשינים.
<b>אוֹ שֶׁיָּדַע בְּגוֹי אוֹ בְּאַנָּס שֶׁהוּא קוֹבֵל עַל חֲבֵרוֹ</b>. שיש לו טענה ותלונה כנגד חברו והלה מתכנן לפגוע בו.
<h3> טו</h3>
<b>וְקַצֹּתָה אֶת כַּפָּהּ... לֹא תָחוֹס עֵינֶךָ</b>. שנאמרו לגבי הצלת הנרדף (לעיל ה“ז).
<h3> טז</h3>
<b>שֶׁאֵין לוֹקִין עַל לָאוִין אֵלּוּ מִפְּנֵי שֶׁאֵין בָּהֶם מַעֲשֶׂה</b>. הלכות סנהדרין יח,ב.
<b>שֶׁכָּל הַמְאַבֵּד נֶפֶשׁ אַחַת וכו‘</b>. ראה גם שם יב,ג.
<h2>פרק ב</h2>
<h3> א</h3>
<b>בְּאֶבֶן הַמְּמִיתָה אוֹתוֹ</b>. שיש בכוחה להרוג (לקמן ג,א-ב).
<h3> ב</h3>
<b>אוֹ שֶׁכָּפַת חֲבֵרוֹ וְהִנִּיחוֹ לִפְנֵי הָאֲרִי וְכַיּוֹצֵא בּוֹ</b>. לדוגמאות נוספות ראה לקמן ג,י-יא.
<h3> ג</h3>
<b>שֹׁפֵךְ דַּם הָאָדָם בָּאָדָם דָּמוֹ יִשָּׁפֵךְ זֶה הַהוֹרֵג בְּעַצְמוֹ</b>. שדינו שיהרגוהו על ידי אדם (“באדם דמו ישפך“), דהיינו בבית דין.
<b>זֶה הַהוֹרֵג עַצְמוֹ</b>. את עצמו.
<b>נֶאֱמַר בִּשְׁלָשְׁתָּן לְשׁוֹן דְּרִישָׁה הֲרֵי דִּינָם מָסוּר לַשָּׁמַיִם</b>. ה‘ דורש את נפשם.
<h3> ד</h3>
<b>אִם רָצָה מֶלֶךְ יִשְׂרָאֵל לְהָרְגָן בְּדִין הַמַּלְכוּת וְתַקָּנַת הָעוֹלָם</b>. כדי למנוע מעשי הרג, ולא מדין עונש רוצח של התורה (ראה גם הלכות מלכים ג,י).
<b>וְכֵן אִם רָאוּ בֵּית דִּין לַהֲרֹג וכו‘</b>. ראה גם הלכות סנהדרין כד,ד.
<b>בְּהוֹרָאַת שָׁעָה</b>. הוראה זמנית שלא תיקבע כהלכה לדורות.
<b>אִם הָיְתָה הַשָּׁעָה צְרִיכָה לְכָךְ</b>. כדי למנוע מעשי הרג אחרים.
<b>כְּפִי מַה שֶּׁיִּרְאוּ</b>. לפי שיקול דעתם.
<h3> ה</h3>
<b>וְלֶאֱסֹר אוֹתָם בְּמָצוֹר וּבְמָצוֹק וכו‘</b>. בתנאים קשים ביותר (ראה עוד לקמן ד,ח).
<b>שֶׁלֹּא יִהְיֶה הַדָּבָר לָהֶם לְפוּקָה וּלְמִכְשׁוֹל לֵבָב וכו‘</b>. שלא יהיה מעשה ההרג שעשו מכשול המסית לב אחרים להרוג. שאם לא יענישו אותם הדבר יגרום להם להיכשל ולחשוב שיוכלו להרוג מבלי להיענש על כך (ראה שמואל א כה,לא).
<h3> ו</h3>
<b>גּוֹלֶה אִם הָרַג בִּשְׁגָגָה</b>. לקמן פרק ה.
<b>וְהוּא שֶׁכָּלוּ לוֹ חֳדָשָׁיו</b>. שנולד לאחר תשעה חודשי היריון שלמים, וכבר ודאי אינו נפל.
<b>הֲרֵי הוּא כְּנֵפֶל עַד שֶׁיִּשְׁהֶה שְׁלֹשִׁים יוֹם</b>. ראה גם הלכות ייבום וחליצה א,ה.
<h3> ז</h3>
<b>וַאֲפִלּוּ הָרַג אֶת הַגּוֹסֵס נֶהֱרָג עָלָיו</b>. אף שהוא עומד למות, הוא עדיין נחשב כחי לכל דבר (הלכות אבל ד,ה), והרוצחו נוטל ממנו את כל הנפש שעדיין קיימת בו.
<b>וְאִם הָיָה גּוֹסֵס בִּידֵי אָדָם... הַהוֹרֵג אוֹתוֹ אֵין בֵּית דִּין מְמִיתִין אוֹתוֹ</b>. מפני שפעולת ההריגה לא נעשתה על ידו בלבד, ומטעם זה אף המכים הראשונים שעשוהו גוסס פטורים (לקמן ד,ו).
<h3> ח</h3>
<b>הַטְּרֵפָה</b>. אדם בעל מום חמור הממית תוך זמן קצר ואין לו רפואה, והוא נחשב כמת במידה מסוימת. לעומתו הגוסס אינו מת מחמת מום או פגם, אלא מחמת מחלה או מחמת מצבו הגופני.
<b>אַף עַל פִּי שֶׁאוֹכֵל וְשׁוֹתֶה וּמְהַלֵּךְ בַּשּׁוּק</b>. יש בו כעת סימני חיים של אדם רגיל.
<b>תְּעָלָה</b>. רפואה.
<b>וּבָהּ יָמוּת</b>. ממנה ימות.
<h3> ט</h3>
<b>וְהוּא שֶׁיַּהֲרֹג בִּפְנֵי בֵּית דִּין</b>. והם יהרגו אותו על סמך מה שראו בלי להזדקק לעדים שיעידו בפניהם שהוא הרג.
<b>אֲבָל בִּפְנֵי עֵדִים פָּטוּר שֶׁמָּא יוּזְמוּ הָעֵדִים וכו‘</b>. עדי שקר שהוזמה עדותם נענשים בעונש שבו זממו לגרום בעדותם, ואם זממו להרוג הם בעצמם נהרגים. וכשמעידים על אדם טרפה שחייב מיתה, גם אם הוזמו אי אפשר להרוג אותם, שהרי לא זממו לחייב מיתה אדם בר קיום (הלכות עדות כ,ז). ומכיוון שאי אפשר להעניש אותם אם יוזמו, אין לקבל את עדותם ואי אפשר להרוג על פיהם.
<h3> י</h3>
<b>הַהוֹרֵג עֶבֶד כְּנַעֲנִי הֲרֵי זֶה נֶהֱרָג עָלָיו</b>. כמבואר בהלכה הסמוכה.
<b>וְאִם הָרַג בִּשְׁגָגָה גּוֹלֶה</b>. לקמן ה,ג.
<h3> יא</h3>
<b>גֵּר תּוֹשָׁב</b>. גוי שקיבל על עצמו שלא לעבוד עבודה זרה ולקיים את המצוות שנצטוו בני נח (הלכות עבודה זרה י,ו, הלכות איסורי ביאה יד,ז).
<b>אֵינוֹ נֶהֱרָג עָלָיו בְּבֵית דִּין</b>. אבל אם הרגו בשגגה גולה (לקמן ה,ג).
<b>שֶׁהָעֶבֶד כְּבָר קִבֵּל עָלָיו מִצְווֹת וְנוֹסַף עַל נַחֲלַת יי</b>. שעבד חייב במצוות כאישה (הלכות חגיגה ב,א), ולכך אינו נחשב גוי (ראה הלכות איסורי ביאה יב,יא) וחייבים על הריגתו כבהריגת ישראל.
<h3> יב</h3>
<b>לֹא יֻקַּם כִּי כַסְפּוֹ הוּא</b>. בפסוק שלפני כן נאמר: “וכי יכה איש את עבדו או את אמתו בשבט ומת תחת ידו נקם ינקם“ — דהיינו מיתת בית דין. ובפסוק שלנו נאמר “אך אם יום או יומים יעמד לא יקם כי כספו הוא“, ומכאן שבמקרה ששהה יממה ולא מת מיד, לא נהרג על ידי בית דין.
<b>יוֹם שֶׁהוּא כְּיוֹמַיִם שֶׁהוּא מֵעֵת לְעֵת</b>. שעשרים וארבע שעות מעת ההכאה יכולות לכלול מקצת משני ימים.
<h3> יג</h3>
<b>הֲרֵי זֶה נֶהֱרָג עָלָיו כִּשְׁאָר בְּנֵי חֹרִין</b>. ראה לקמן ד,ג.
<h3> יד</h3>
<b>וְאֶגְרוֹף</b>. כנראה שהכוונה כאן לרעף (כפי שהרמב“ם פירש מילה זו, ראה פה“מ כלים יז,יב).
<b>וְכַיּוֹצֵא בָּהֶן</b>. כלי משחית המיועדים להריגה ולא לייסר בהם עבדים, ואין לאדון רשות להכות בהם את עבדו.
<b>בְּשֵׁבֶט</b>. ענף/מטה.
<b>וּרְצוּעָה</b>. שוט.
<h3> טו</h3>
<b>וּפָסַק עִמּוֹ שֶׁיְּשַׁמְּשֶׁנּוּ שְׁלֹשִׁים יוֹם</b>. הבעלים התנה עם הקונה שלאחר המכירה ימשיך העבד לשמש אותו שלושים יום.
<b>לְפִי שֶׁאֵינוֹ כַּסְפּוֹ הַמְיֻחָד לוֹ</b>. והתורה פטרה את האדון שהכה את עבדו רק במקרה ש“כספו הוא“.
<h3> טז</h3>
<b>שֶׁחֶצְיוֹ עֶבֶד וְחֶצְיוֹ בֶּן חֹרִין</b>. עבד שהיה של שני שותפים ואחד מהם שחררו.
<h2>פרק ג</h2>
<h3> א</h3>
<b>אוֹ בְּאֶבֶן אוֹ בְּעֵץ</b>. שלא כדקירה בברזל שאין לה שיעור (לקמן ה“ד).
<h3> ב</h3>
<b>שֶׁבְּרִחוּק עֶשֶׂר יִהְיֶה כֹּחָהּ יָתֵר</b>. הזורק אבן למרחק עשר אמות משתמש בכוח גדול יותר מהזורק אבן למרחק שתי אמות, ולכן עצמת המכה מזריקה זו גדולה יותר.
<b>שֶׁבְּרִחוּק הַמָּקוֹם בְּיוֹתֵר יִתְמַעֵט כֹּחַ הַהַכָּיָה</b>. כשזורק אבן למרחק עצום (מאה אמה) גם אם זורקה בכל כוחו, עצמת הזריקה נחלשת עם המרחק והאבן אינה מגיעה לשם בכוח רב.
<h3> ג</h3>
<b>מְשַׁעֲרִין הַמַּכָּה עַצְמָהּ</b>. בודקים את אופן וחומרת הפציעה.
<b>וְכֵן כָּל כַּיּוֹצֵא בָּזֶה</b>. דברים נוספים העלולים להשפיע על התוצאה של מעשה ההכאה.
<b>מִיתָתוֹ שֶׁל זֶה מְשַׁעֲרִין כָּל סִבּוֹתֶיהָ</b>. מחשבים בכל הצדדי המקרה אם ההכאה ראויה להרוג או שהכאה כזו אינה הורגת בדרך כלל.
<h3> ד</h3>
<b>כְּלִי בַּרְזֶל לֹא נָתְנָה לוֹ תּוֹרָה שִׁעוּר</b>. ראה גם הלכות חובל ומזיק א,יט.
<b>וְהוּא שֶׁיִּהְיֶה לוֹ חֹד כְּמוֹ מַחַט אוֹ שַׁפּוּד אוֹ סַכִּין וְכַיּוֹצֵא בָּהֶן</b>. כלים שדוקרים וחותכים את הבשר ולא מכים עליו.
<b>בְּעֶשֶׁת שֶׁל בַּרְזֶל</b>. גוש ברזל גולמי.
<h3> ה</h3>
<b>נְגָפוֹ בְּרֹאשׁוֹ</b>. נגח בו.
<b>כֹּחַ הַמַּכָּה</b>. אם מדובר במכה חזקה כבעיטה או מכה חלשה כדחיפה באצבע.
<h3> ו</h3>
<b>הִצְרִיךְ הַכָּתוּב לִהְיוֹת הַהַכָּיָה בְּאֵיבָה</b>. בשנאה ובאופן שיוכל להרוג.
<b>מִכְּלָל שֶׁמְּשַׁעֲרִין כֹּחַ הַהַכָּיָה</b>. אם היה בה כדי להמית.
<h3> ז</h3>
<b>וּמִנַּיִן שֶׁמְּשַׁעֲרִין גֹּבַהּ הַמָּקוֹם שֶׁנֶּאֱמַר וְאִם בְּשִׂנְאָה יֶהְדֳּפֶנּוּ</b>. שתהיה ההפלה ממקום הראוי להריגה, שממנו דוחף השונא את מי שהוא רוצה להרוג (יד“פ).
<b>כְּדֶרֶךְ שֶׁאָמְרוּ בַּבּוֹר לְעִנְיָן בְּהֵמָה</b>. שאם הבהמה נפלה לבור נמוך מעשרה טפחים ומתה בעל הבור פטור מתשלומים, שהרי בור זה אינו ראוי להמית (הלכות נזקי ממון יב,י).
<h3> ח</h3>
<b>צְרוֹרוֹת</b>. אבנים קטנות.
<b>בְּפֶלַח שֶׁל דְּבֵלָה</b>. גוש של תאנים מיובשות.
<b>וְהַכֹּבֶד הוּא שֶׁמֵּמִית</b>. ולכן גם כשהכה בחומר רך וחלש, יכולה המכה שניתנת בכובד ובעצמה להמית.
<h3> ט</h3>
<b>כָּבַשׁ עָלָיו בְּתוֹךְ הַיָּם אוֹ בְּתוֹךְ הָאֵשׁ</b>. לחץ עליו, שלא יוכל לצאת.
<b>חַיָּב אַף עַל פִּי שֶׁאֵינוֹ הוּא הַדּוֹחֵף בַּתְּחִלָּה</b>. שמכיוון שהיה יכול לעלות מן המים, הכבישה עליו נחשבת מעשה הריגה.
<b>לַמַּנִּיחַ יָדוֹ עַל פִּי חֲבֵרוֹ וְחָטְמוֹ</b>. וחנקו.
<b>שֶׁכְּפָתוֹ וְהִנִּיחוֹ בַּצִּנָּה אוֹ בַּחַמָּה עַד שֶׁמֵּת</b>. בטמפרטורה שאי אפשר לשרוד בה, ונמצא שמת באופן ישיר מחמת קשירתו שם.
<b>שֶׁבָּנָה עָלָיו מָקוֹם עַד שֶׁמָּנַע מִמֶּנּוּ הָרוּחַ</b>. בנה סביבו מבנה צר ואטום עד שהוא נחנק מחוסר אוויר.
<b>וְעִשֵּׁן עָלָיו</b>. הכניס לשם עשן.
<b>שֶׁהִכְנִיסוֹ לְבַיִת שֶׁל שַׁיִשׁ</b>. בית אטום (ראה לקמן ה,ב).
<b>עַד שֶׁהֱמִיתוֹ הַהֶבֶל</b>. מחוסר חמצן.
<h3> י</h3>
<b>וְהִנִּיחוֹ בָּרָעָב עַד שֶׁמֵּת</b>. ונמצא שלא מת באופן ישיר על ידי קשירתו.
<b>וְהִנִּיחוֹ בְּמָקוֹם שֶׁסּוֹף הַצִּנָּה אוֹ הַחַמָּה לָבֹא לְשָׁם וּבָאָה וֶהֱמִיתַתּוּ</b>. כיוון שבשעה שהניחו לא הייתה שם טמפרטורה שעשויה להרוג, אף שהיה ידוע שבשלב מאוחר יותר תשתנה הטמפרטורה, אין זה נחשב הריגה ישירה.
<b>שֶׁכָּפָה עָלָיו גִּיגִית</b>. הפך עליו כלי שלא יוכל לצאת ממנו, ונחנק בתוכו. אמנם כיוון שעד שנחנק הוא מנענע את הגיגית ונכנס מעט אוויר אינו חייב. ולעיל ה“ט במקרה שבנה עליו מקום מדובר שלא נכנס אוויר כלל ולכן חייב (או“ש; וראה כס“מ, מרכה“מ, אבן האזל ופרשנים אחרים שתירצו באופנים נוספים).
<b>שֶׁפָּרַע עָלָיו אֶת הַמַּעֲזֵבָה</b>. הסיר את הגג מהמקום בו הוא שוהה, ומת מקור.
<b>שֶׁהִשִּׁיךְ בּוֹ אֶת הַנָּחָשׁ</b>. הצמיד אליו את שיני הנחש ונשכו הנחש ומת.
<b>וְאֵין צָרִיךְ לוֹמַר אִם שִׁסָּה בּוֹ כֶּלֶב אוֹ נָחָשׁ</b>. רמז לו ביד או על ידי קול להתנפל עליו. וכיוון שבמקרים אלו בעל החיים המית והוא רק גרם, פטור.
<b>וַהֲרֵי הוּא רוֹצֵחַ וְדוֹרֵשׁ דָּמִים דּוֹרֵשׁ מִמֶּנּוּ דָּם</b>. אף שלא הרג באופן ישיר ואי אפשר להמיתו בבית דין, הוא נחשב רוצח וה‘  יענישו.
<h3> יא</h3>
<b>תְּרִיס</b>. מגן.
<b>שְׁנֵיהֶן אֵינָן נֶהֱרָגִין בְּבֵית דִּין</b>. המעשה של הראשון לא היה ראוי להרוג, ושל השני רק גרם הרג ולא היה מעשה הריגה בפועל.
<b>וְנִדְרָשׁ מִמֶּנּוּ דָּם</b>. נענש בידי שמים.
<h3> יב</h3>
<b>שֶׁמְּשַׂחֲקִין בְּכַדּוּר</b>. מטילים כדור כבד בכוח רב לכותל והרג הכדור בחזרתו.
<b>בְּתוֹךְ אַרְבַּע אַמּוֹת פְּטוּרִין</b>. הזורק מתכוון שהכדור יחזור מרחק רב מהכותל, ולכן כאשר הכדור הרג בתוך ארבע האמות הקרובות לכותל לא התקיימה מחשבתו של הזורק והוא פטור (ר“ן סנהדרין עז,ב). ויש שכתבו שבארבע אמות הראשונות הסמוכות לכותל חוזר הכדור מכוח ההתנגשות עם הכותל ולא מחמת כוח הזורק ולכן פטור (מאירי שם).
<b>וְהוּא שֶׁיֵּשׁ בָּהּ כְּדֵי לְהָמִית כְּמוֹ שֶׁבֵּאַרְנוּ</b>. לעיל הל‘ א-ג.
<h3> יג</h3>
<b>זָרַק אֶבֶן לְמַעְלָה וְהָלְכָה לַצְּדָדִין וְהָרְגָה חַיָּב</b>. אף שהאבן הרגה בזמן נפילתה ולא בכוח הזריקה שלו, כיוון שהיא נפלה הצדה ולא חזרה למקום שממנו נזרקה, נחשבת הנפילה הזו כזריקה הבאה מכוחו. אבל אם נפלה האבן ישר והרגה בנפילתה פטור (בבלי סנהדרין עז,ב-עח,א).
<b>וְהוּא שֶׁיָּמוּת מִכֹּחַ רִאשׁוֹן הַבָּא מִמַּעֲשָׂיו</b>. שימות על ידי זרם המים הראשון שהגיע ישירות על ידי ההצפה שהציף.
<h2>פרק ד</h2>
<h3> א</h3>
<b>וּמִן הַתַּשְׁלוּמִין</b>. בדרך כלל רוצח אינו חייב בתשלומים על האדם שהרג כיוון שנענש בעונש מוות, ואף במקרה שפטור ממיתה פטור מן התשלומים (ראה הלכות חובל ד,ה, אמנם במקרה שלא התכוון כלל להרוג אלא להכות את זה והיכה את חברו אף על פי שהרגו חייב בתשלומים, שם ה“ו).
<b>שֶׁאֵין עָרֵי מִקְלָט קוֹלְטוֹת אוֹתוֹ כְּמוֹ שֶׁיִּתְבָּאֵר</b>. לקמן ו,י.
<b>לְפִיכָךְ הַזּוֹרֵק אֶבֶן לְתוֹךְ עֵדָה מִיִּשְׂרָאֵל וְהָרַג אֶחָד מֵהֶן פָּטוּר</b>. שלא נתכוון להרוג דווקא את ההרוג.
<h3> ב</h3>
<b>וְהָלְכָה לָהּ הָאֶבֶן עַל לִבּוֹ וְהָיָה בָּהּ כְּדֵי לְהָמִית עַל לִבּוֹ וּמֵת... פָּטוּר</b>. כיוון שהתכוון להכות באופן שאין בו כדי להמית.
<b>שֶׁנִּתְכַּוֵּן לְהַכּוֹתוֹ עַל לִבּוֹ... וְהָלְכָה לָהּ עַל מָתְנָיו וְלֹא הָיָה בָּהּ כְּדֵי לְהָמִית עַל מָתְנָיו וּמֵת פָּטוּר</b>. אף שהתכוון להרוג באופן הראוי להמית, כיוון שבפועל הרג באופן שאינו ראוי, פטור.
<b>וְאֵינוֹ גּוֹלֶה שֶׁאֵין הַהוֹרֵג בְּכַוָּנָה גּוֹלֶה</b>. אלא רק ההורג בשוגג.
<h3> ג</h3>
<b>אוֹמְדִין אוֹתוֹ</b>. אם עשוי למות מחמת המכה.
<b>נוֹתֵן חֲמִשָּׁה דְּבָרִים וְנִפְטָר</b>. משלם את חמשת התשלומים שמשלם אדם החובל בחברו: נזק, צער, ריפוי, שבת ובושת (הלכות חובל א,א).
<b>וַאֲפִלּוּ חָלָה הַמֻּכֶּה וְהִכְבִּיד וּמֵת מֵחֲמַת הַמַּכָּה הֲרֵי זֶה פָּטוּר</b>. כיוון שבתחילה פטרו אותו ממיתה, שוב לא חוזרים בהם (ראה בבלי סנהדרין עח,ב).
<b>וְאִם הֵקֵל</b>. החולי.
<b>מְשַׁלֵּם הַמַּכֶּה חֲמִשָּׁה דְּבָרִים וְנִפְטָר</b>. ובמקרה זה כיוון שהבריא לגמרי גם אם מת אחר כך, פטור ממיתה וחייב בתשלומים.
<h3> ד</h3>
<b>זֶה שֶׁנֶּאֱמַר בַּתּוֹרָה עַל מִשְׁעַנְתּוֹ</b>. בפסוק נאמר: “אם יקום והתהלך בחוץ על משענתו ונקה המכה רק שבתו יתן ורפא ירפא“, ומכאן שכאשר המוכה הולך על משענתו, פוטרים את המכה ממיתה ומחייבים אותו ממון.
<b>שֶׁיִּהְיֶה מְהַלֵּךְ עַל מִשְׁעֶנֶת כֹּחוֹ</b>. שיסתמך על כוחו בלבד כאדם בריא. שהרי עד שמבריא לגמרי, גם אם מצבו משתפר אין לשחרר את המכה, שכן אם ימות המוכה יהיה המכה חייב מיתה (כמבואר בהלכה הבאה).
<h3> ה</h3>
<b>וְהֵקֵל מִמַּה שֶּׁהָיָה</b>. אך לא הבריא לגמרי.
<b>וְאֵין אוֹמְדִין אוֹתוֹ אֹמֶד שֵׁנִי כְּשֶׁהֵקֵל</b>. לאחר שהקל מחוליו אין בוחנים שוב אם ראוי למות מחמת מצבו. ואף אם הגיע לשלבי החלמה שהוציאו אותו מכלל סכנה, אם מצבו ישוב וידרדר וימות, חייב מיתה.
<b>שֶׁרַגְלַיִם לַדָּבָר</b>. על פי האומד הראשון יש ביסוס לומר שמת מחמת המכה, ושינוי המצב אינו מפקיע את האומד הזה.
<h3> ו</h3>
<b>הִכּוּהוּ עֲשָׂרָה בְּנֵי אָדָם בְּעֶשֶׂר מַקְלוֹת וּמֵת</b>. כולם גרמו למיתתו.
<b>שֶׁהָיוּ רַבִּים יוֹשְׁבִים וְיָצָא חֵץ מִבֵּינֵיהֶם וְהָרַג</b>. כולם ירו בו יחד את החץ (שלל דוד, יד“פ).
<h3> ז</h3>
<b>וְזָרַק אֶחָד אֶבֶן בָּאַחֲרוֹנָה וְיֵשׁ בָּהּ כְּדֵי לְהָמִית וּמֵת הֲרֵי זֶה הָאַחֲרוֹן נֶהֱרָג עָלָיו</b>. שאף שהראשונים חבלו בו, הוא לבדו הרגו.
<b>שֶׁנִּגְמַר דִּינוֹ</b>. דנו אותו למיתה בבית דין.
<b>כֻּלָּם פְּטוּרִים מִן הַמִּיתָה</b>. שהרי לא יודעים מי האחד שלא נגמר דינו, ואין אפשרות לגמור את דינו.
<b>שֶׁאֵין גּוֹמְרִין דִּינוֹ שֶׁל אָדָם אֶלָּא בְּפָנָיו</b>. הלכות סנהדרין יד,ז.
<b>וְאוֹסְרִין אֶת כֻּלָּם</b>. שהרי כולם רוצחים, ומכיוון שאי אפשר להרגם אוסרים אותם באופן המבואר בהלכה הבאה (ערוה“ש סעיף לד).
<h3> ח</h3>
<b>וְלֹא הָיוּ שְׁנֵי הָעֵדִים רוֹאִין אוֹתוֹ כְּאַחַת וכו‘</b>. ולכן עדותם אינה מצטרפת ואין לדון על פיהם (הלכות עדות ד,א).
<b>אוֹ שֶׁהָרַג בִּפְנֵי שְׁנֵי עֵדִים בְּלֹא הַתְרָאָה</b>. העובר עברה שיש בה עונש מיתה אינו נהרג בבית דין אלא אם כן הזהירו (‘התרו‘) בו לפני מעשה שיש במעשה זה חיוב מיתה (הלכות סנהדרין יב,ב). במקרה של רצח ללא התראה, על אף שיש עדים ובוודאות הוא הרוצח, אינו נהרג בבית דין.
<b>שֶׁהֻכְחֲשׁוּ הָעֵדִים בַּבְּדִיקוֹת וְלֹא הֻכְחֲשׁוּ בַּחֲקִירוֹת</b>. העדים נמצאו דוברי אמת בעיקר עדותם אך נמצאו סתירות בעניינים חיצוניים הקשורים לעדותם (ראה הלכות עדות א,ה-ו), ולכן אי אפשר לדון את הרוצח למיתה.
<b>כּוֹנְסִין אוֹתָן לְכִפָּה</b>. מכניסים אותם לצינוק.
<b>וּמַאֲכִילִין אוֹתָם לֶחֶם צָר וּמַיִם לָחַץ</b>. כמות מצומצמת של אוכל ושתייה (על פי ישעיהו ל,כ).
<h3> ט</h3>
<b>רַק לֹא הָיָה כְאַחְאָב</b>. לא היה מלך רשע כמותו.
<b>לֹא נִמְצָא לוֹ עָוֹן שֶׁחִיְּבוֹ כְּלָיָה וְלֹא הָיָה שָׁם דָּבָר אַחֵר שֶׁשָּׁקוּל כְּנֶגְדּוֹ</b>. כנגד כל שאר עוונותיו נמצאו זכויות שהצילו אותו מכליה (ראה בבלי סנהדרין קב,ב).
<b>שֶׁנֶּאֱמַר וַתֵּצֵא הָרוּחַ וַתַּעֲמֹד לִפְנֵי יי זוֹ רוּחַ נָבוֹת וכו‘</b>. רוחו של נבות קיבלה רשות להטעות ארבע מאות נביאים (“תפתה וגם תוכל“) ולגרום להם להתנבאות לשקר שאחאב ינצח את ארם, ובגללם הוא יצא למלחמה ושם מת.
<b>וַהֲרֵי הוּא הָרָשָׁע לֹא הָרַג בְּיָדוֹ אֶלָּא סִבֵּב</b>. איזבל שלחה איגרת בשם אחאב אל יושבי עיר נבות שיעלילו עליו עלילה בעדות שקר ויוציאו אותו להורג (ראה מלכים א פרק כא).
<h3> י</h3>
<b>הַמִּינִין וְהֵן עוֹבְדֵי עֲבוֹדָה זָרָה מִיִּשְׂרָאֵל</b>. ראה גם הלכות תשובה ג,ז.
<b>אוֹ הָעוֹשֶׂה עֲבֵרוֹת לְהַכְעִיס</b>. ראה גם שם ה“ט (שם הם מכונים ‘משומדים‘, אך כאן הם נכללים בכינוי הכללי ‘מין‘).
<b>וְהָאֶפִּיקוֹרוֹסִין וְהֵן שֶׁכּוֹפְרִין בַּתּוֹרָה וּבַנְּבוּאָה</b>. ראה שם ה“ח.
<b>מִצְוָה לְהָרְגָן אִם יֵשׁ בְּיָדוֹ כֹּחַ לְהָרְגָן</b>. מפני שהם מצֵרים לישראל ומסיתים את העם מאחרי ה‘ (הלכות עבודה זרה י,א).
<b>קוֹדֵם וּמְסַלֵּק הַסֻּלָּם</b>. מקדים לסלק את הסולם לפני שהוא יעלה.
<h3> יא</h3>
<b>וְרוֹעֵי בְּהֵמָה דַּקָּה מִיִּשְׂרָאֵל</b>. ואסור לגדל בהמה דקה בארץ ישראל מפני שמזיקה את בעלי השדות (הלכות נזקי ממון ה,ב). ומדובר כגון שפרוץ בכך (ראה הלכה הבאה).
<h3> יב</h3>
<b>שֶׁאֵינוֹ עוֹמֵד בְּרִשְׁעוֹ תָּמִיד אֶלָּא עוֹשֶׂה עֲבֵרוֹת לַהֲנָיַת עַצְמוֹ</b>. מדי פעם באופן מזדמן.
<b>לְתֵאָבוֹן</b>. מחמת תאוותו ולא כמרד.
<b>וְאָסוּר לַעֲמֹד עַל דָּמוֹ</b>. אסור לעמוד מנגד אם הוא נוטה למות ויש בידו להצילו (ראה לעיל א,יד).
<h2>פרק ה</h2>
<h3> א</h3>
<b>מִמְּדִינָה</b>. עיר.
<b>לְעָרֵי מִקְלָט</b>. ערים שנועדו לקלוט את הרוצחים בשגגה (לקמן פ“ח). הרוצח יושב בעיר מקלט עד מות הכהן הגדול, והישיבה בה מגינה עליו מגואל הדם.
<b>וְהֻזְהֲרוּ בֵּית דִּין שֶׁלֹּא לִקַּח כֹּפֶר מִן הָרוֹצֵחַ בִּשְׁגָגָה</b>. לדין דומה ברוצח במזיד ראה לעיל א,ד.
<b>וְלֹא תִקְחוּ כֹפֶר לָנוּס אֶל עִיר מִקְלָטוֹ</b>. המשך הפסוק: “לשוב לשבת בארץ עד מות הכהן“, ופירושו שאסור לקחת כופר ממי שדינו לנוס לעיר מקלט או שכבר נס כדי שיוכל להתגורר בעירו ולא בעיר מקלט לפני מות הכהן הגדול.
<h3> ב</h3>
<b>אַף עַל פִּי שֶׁאֲמָדוּהוּ לְמִיתָה וְחָלָה וּמֵת</b>. ואם הייתה הכאה זו במזיד היה חייב מיתה (לעיל ד,ג).
<b>שֶׁמָּא הוּא קֵרֵב אֶת מִיתַת עַצְמוֹ</b>. שעל ידי שפרכס ופרפר מנע מהדם להיקרש ולסתום את כלי הדם הפגועים, וכתוצאה מכך הוא איבד דם רב.
<b>הָרוּחַ נִכְנְסָה בְּחַבּוּרָתוֹ</b>. וזיהמה את פצעו, ומת מחמת הזיהום.
<b>כָּל שְׁנֵי הַסִּימָנִין</b>. סימני השחיטה, הקנה והוושט, ובוודאי ימות.
<b>וְעָמַד מְעַט</b>. נשאר זמן קצר בחיים קודם שמת.
<b>אֵינוֹ גּוֹלֶה עַל יָדוֹ</b>. שמא היה גורם אחר שקירב את מותו.
<h3> ג</h3>
<b>הָעֶבֶד</b>. עבד כנעני, שחייבים מיתה על הריגתו במזיד (לעיל ב,י).
<b>גֵּר תּוֹשָׁב</b>. אף על פי שאין חייבים מיתה על הריגתו במזיד (שם הי“א), מכל מקום גולים על הריגתו בשוגג.
<h3> ד</h3>
<b>אַף עַל פִּי שֶׁהוּא שׁוֹגֵג הֲרֵי זֶה נֶהֱרָג אָדָם מוּעָד לְעוֹלָם</b>. מחייבים ומטילים על ההורג אחריות גם כשהרג בשוגג, כשם שאדם המזיק בדיני ממונות חייב בכל מקרה בין במזיד ובין בשוגג (הלכות חובל א,יא). וכיוון שאפשר להעניש גוי גם ללא התראה, ניתן להרגו גם כשהרג בשוגג (כס“מ).
<b>הֲרֵי זֶה קָרוֹב לְמֵזִיד וְנֶהֱרָג עָלָיו</b>. מפני שהיה עליו ללמוד שאסור להרוג (הלכות מלכים י,א; לדין ישראל שהרג באופן זה ראה לקמן ו,י).
<b>וְגוֹי שֶׁהָרַג אֶת הַגּוֹי בִּשְׁגָגָה אֵין עָרֵי מִקְלָט קוֹלְטוֹת אוֹתוֹ</b>. ולכן גואל הדם רשאי להרגו, אך בתי הדין של הגויים אינם רשאים להרגו (הלכות מלכים י,א).
<h3> ה</h3>
<b>אֻמָּנוּת אַחֶרֶת שֶׁאֵינוֹ צָרִיךְ לָהּ</b>. לצורך פרנסתו.
<b>אֲבָל אִם יִסֵּר בְּנוֹ כְּדֵי לְלַמְּדוֹ תּוֹרָה... פָּטוּר</b>. שבהכאות אלו יש מצווה ופטור עליהן כמבואר בהלכה הבאה.
<h3> ו</h3>
<b>שֶׁנֶּאֱמַר לַחְטֹב עֵצִים לְדִבְרֵי הָרְשׁוּת</b>. מעשה הדומה לחטיבת עצים שהוא מעשה שאין בו מצווה.
<h3> ז</h3>
<b>בַּתְּחִלָּה אֶחָד שׁוֹגֵג וְאֶחָד מֵזִיד מַקְדִּימִין לְעָרֵי מִקְלָט</b>. מיד לאחר הרצח, נס הרוצח לעיר מקלט.
<b>מִי שֶׁנִּפְטַר פּוֹטְרִין אוֹתוֹ</b>. כגון שהרג בשגגה קרובה לאונס (לקמן ו,ג).
<h3> ח</h3>
<b>מוֹסְרִין לוֹ שְׁנֵי תַּלְמִידֵי חֲכָמִים וכו‘</b>. כדי לפייס את גואל הדם אם ירצה להרגו בדרך, ולהודיעו שאסור לו להרגו כיוון שהרג בשוגג.
<b>וְאוֹמְרִין לָהֶן</b>. תלמידי החכמים אומרים לגואלי הדם (פה“מ מכות ב,ח), ואולי יש לפרש כאן שהם אומרים זאת לאנשי עיר המקלט (ראה מאירי מכות י,ב).
<h3> ט</h3>
<b>רוֹצֵחַ בִּשְׁגָגָה שֶׁהֲרָגוֹ גּוֹאֵל הַדָּם חוּץ לִתְחוּם עִיר מִקְלָטוֹ פָּטוּר</b>. בדרך לעיר מקלט (כשבורח לשם לאחר שהרג וכשחוזר לשם לאחר שדנו אותו) אסור לגואל הדם להרגו, אך אם הרגו פטור ממיתה.
<h3> י</h3>
<b>וְיָצָא חוּץ לִתְחוּמָהּ בְּזָדוֹן הֲרֵי זֶה הִתִּיר עַצְמוֹ לְמִיתָה</b>. כיוון שכבר הגיע לעיר המקלט נאסר עליו לצאת משם, ואם הוא יוצא מותר לגואל הדם להרוג אותו, ולשאר האנשים אסור להרגו אך פטורים ממיתה אם הרגוהו.
<b>חוּץ לִתְחוּמָהּ</b>. המגרשים והשדות סביב העיר קולטים את הרוצח כעיר עצמה (לקמן ח,יא).
<h3> יא</h3>
<b>יָצָא חוּץ לִתְחוּם עִיר מִקְלָטוֹ בִּשְׁגָגָה כָּל הַהוֹרְגוֹ... גּוֹלֶה עַל יָדוֹ</b>. כיוון שהוא יצא בשוגג לא הותר דמו, ולכן יש להורגו דין רוצח וחייב גלות. מדברי הרמב“ם משמע שגם ההורגו במזיד גולה (ראה ערוה“ש תכה,מב), והקשו הפרשנים מדוע יגלה (ראה תפא“י מכות ב,ז, לשד השמן ועוד). אכן יש שכתבו שכאן מדובר במקרה שהרגו בשוגג (ערוך לנר מכות יב,א, מנ“ח תי, וראה פה“מ מכות ב,ז שכתב שכשהרגו במזיד ייהרג).
<h3> יב</h3>
<b>הַמִּזְבֵּחַ קוֹלֵט</b>. דינו כעיר מקלט.
<h3> יג</h3>
<b>גַּגּוֹ שֶׁל מִזְבַּח בֵּית הָעוֹלָמִים בִּלְבַד</b>. ראש המזבח שבבית המקדש שהתקדש לעולם, אבל המזבח שהיה במשכן לא קלט.
<b>וַעֲבוֹדָה בְּיָדוֹ</b>. בזמן שעובד.
<b>זָר</b>. מי שאינו כהן.
<b>אוֹ כֹּהֵן שֶׁאֵינוֹ עוֹבֵד עֲבוֹדָה בְּשָׁעָה שֶׁנֶּהֱרַג</b>. בשעה שהרגו גואל הדם.
<b>אוֹחֵז בְּקַרְנוֹתָיו</b>. מחזיק בפינות המזבח המוגבהות מעל גג המזבח.
<h3> יד</h3>
<b>מוֹסְרִין לוֹ שׁוֹמְרִין</b>. להגן עליו בדרך מפני גואל הדם.
<b>בִּמְחֻיַּב גָּלוּת</b>. מחמת שהרג בשגגה.
<b>שֶׁפָּחַד מִן הַמֶּלֶךְ שֶׁלֹּא יַהַרְגֶנּוּ בְּדִין הַמַּלְכוּת</b>. כגון שמרד במלך (ראה הלכות מלכים ג,ח) או שהרג באופן שאינו מחויב מיתה בבית דין ומוטל על המלך להרגו בדין המלכות (לעיל ב,ד).
<b>מִבֵּית דִּין שֶׁלֹּא יַהַרְגוּהוּ בְּהוֹרָאַת שָׁעָה</b>. שכאשר בית דין רואים שיש צורך הם רשאים בהוראת שעה להרוג רוצח שאינו מחויב מיתה בבית דין (שם) ושאר עבריינים שעוברים על דבריהם (הלכות סנהדרין כד,ד).
<b>וּבָרַח לַמִּזְבֵּחַ וְנִסְמַךְ לוֹ</b>. ואפילו לא עמד על גגו.
<h2>פרק ו</h2>
<h3> ב</h3>
<b>הוֹרֵג בִּשְׁגָגָה וְהַעֲלָמָה גְּמוּרָה</b>. שלא היה יכול להיזהר ולמנוע את ההרג.
<b>וְדִינוֹ שֶׁיִּגְלֶה לְעָרֵי מִקְלָט וְיִנָּצֵל כְּמוֹ שֶׁבֵּאַרְנוּ</b>. לעיל ה,א.
<h3> ג</h3>
<b>וְדִינוֹ שֶׁהוּא פָּטוּר מִן הַגָּלוּת וְאִם הֲרָגוֹ גּוֹאֵל הַדָּם נֶהֱרָג עָלָיו</b>. כיוון שהוא קרוב לאונס אין עליו דין רוצח בשגגה והוא פטור לגמרי מגלות, ולכן אסור לגואל הדם להרגו. ואם הרגו גואל הדם במזיד, חייב מיתה.
<h3> ד</h3>
<b>מִפְּנֵי שֶׁעֲוֹנוֹ חָמוּר אֵין גָּלוּת מְכַפֶּרֶת לוֹ וְאֵין עָרֵי מִקְלָט קוֹלְטוֹת אוֹתוֹ</b>. הגלות קולטת רוצח בשגגה ומגינה עליו מפני גואל הדם, והשהייה בה מכפרת על מעשהו. כשהשגגה קרובה למזיד, מחמת חומרת העוון הגלות אינה מכפרת, והשהייה בה אינה מגינה עליו.
<b>אִם מְצָאוֹ גּוֹאֵל הַדָּם בְּכָל מָקוֹם וַהֲרָגוֹ פָּטוּר</b>. אפילו בתוך עיר מקלט.
<h3> ה</h3>
<b>וּמַה יַּעֲשֶׂה זֶה יֵשֵׁב וְיִשְׁמֹר עַצְמוֹ מִגּוֹאֵל הַדָּם</b>. אין לרוצח זה הגנה מפני גואל הדם ועליו להישמר ולברוח בכל זמן ממנו.
<b>שֶׁהָרְגוּ בְּעֵד אֶחָד</b>. ואף שאין להאמין לעד אחד ולהתיר את דמו של הרוצח, במקרה שגואל הדם הרגו מדעתו אי אפשר להעניש אותו (מגדל עוז, ויש שכתבו שמדובר כאן בעדות מיוחדת שיש להאמין לה ואי אפשר להרוג על פיה כדלעיל ד,ח — כס“מ, רדב“ז ועוד).
<h3> ו</h3>
<b>הַזּוֹרֵק אֶבֶן לִרְשׁוּת הָרַבִּים וְהָרַג... בֵּין שֶׁסְּתָרוֹ בַּיּוֹם בֵּין שֶׁסְּתָרוֹ בַּלַּיְלָה</b>. כיוון שברשות הרבים מצויים אנשים ביום ובלילה, הזורק והסותר לשם בכל זמן צריך לבדוק שאין אנשים, ואם לא בדק הוא פושע.
<h3> ז</h3>
<b>סְתָרוֹ לָאַשְׁפָּה</b>. סתר את כותלו לאשפה.
<h3> ח</h3>
<b>עֲשׂוּיָה לְהִפָּנוֹת בָּהּ בַּלַּיְלָה</b>. בני אדם נפנים לשם לעשות צרכיהם בלילה.
<b>וְנִקְרָה אָדָם וְיָשַׁב שָׁם</b>. הזדמן לשם אדם ביום, שהוא זמן שכרגיל אין אנשים נפנים שם.
<b>וְנָפְלָה עָלָיו אֶבֶן בִּשְׁעַת סְתִירָה וּמֵת הֲרֵי זֶה גּוֹלֶה</b>. כיוון שזה זמן שלא מצויים שם אנשים הוא אינו פושע, אך כיוון שלפעמים מזדמנים לשם אנשים הוא אינו אנוס ולכן גולה (בבלי מכות ח,א).
<h3> ט</h3>
<b>וּמָצָא אֶת רֵעֵהוּ פְּרָט לַמַּמְצִיא עַצְמוֹ</b>. הפסוק מחייב גלות במקרה שהרוצח השליך דבר שמצא את ההרוג, אבל במקרה שההרוג הביא את עצמו לטווח הפגיעה של החפץ המושלך, המשליך פטור מגלות.
<h3> י</h3>
<b>שֶׁנֶּאֱמַר וְהוּא לֹא אוֹיֵב לוֹ וכו‘</b>. בפסוק נאמר שההורג הגולה אינו “אויב“ של ההרוג, שכן השונא מוחזק שהרג באופן הקרוב למזיד.
<b>חֶזְקָתוֹ שֶׁהוּא קָרוֹב לְמֵזִיד</b>. ויש למלך רשות להרגו לפי צורך השעה, כדין שאר הרוצחים שאי אפשר לדונם (הלכות מלכים ג,י).
<b>וְכֵן אִם נִכְנַס לְקֶרֶן זָוִית וֶהֱמִיתוֹ שָׁם בִּשְׁגָגָה</b>. ההורג נתקל בהרוג שבא מן הצד בהצטלבות הדרך, וכיוון שאין אפשרות לראות אם יש אדם מעבר לפינה היה עליו להיזהר כשנכנס לשם, ואם לא נזהר הרי הוא פושע.
<b>שֶׁנִּתְכַּוֵּן לִזְרֹק שְׁתַּיִם וְזָרַק אַרְבַּע</b>. התכוון לזרוק למרחק שתי אמות ובפועל זרק למרחק ארבע אמות.
<b>אוֹ שֶׁנִּתְכַּוֵּן לַהֲרֹג אֶת זֶה וְהָרַג אֶת זֶה</b>. שבמקרה זה פטור ממיתה אף שהיה במזיד (לעיל ד,א).
<h3> יא</h3>
<b>בְּקַעַת</b>. חתיכת עץ המתבקעת מביקוע העצים שבנגרייה.
<h3> יב</h3>
<b>שֶׁזֶּה כְּמוֹ אָנוּס הוּא שֶׁאֵין זֶה דָּבָר הַקָּרוֹב לִהְיוֹת בְּרֹב הָעִתִּים אֶלָּא פֶּלֶא הוּא</b>. נפילה בזמן עלייה אינה מצויה והיא בגדר אונס. אבל נפילה בזמן ירידה מצויה ויש להיזהר מפניה, ואם לא נזהר והרג גולה, כמבואר בפסקה הבאה.
<b>וְנָפַל עַל חֲבֵרוֹ וַהֲרָגוֹ</b>. האדם בעצמו נפל.
<b>הָיָה מְעַגֵּל בַּמַּעְגֵּלָה</b>. מחליק את הטיט שטח בגג באבן בצורת גליל שהרכיבו בה ידיות להניע אותה הלוך ושוב.
<h3> יג</h3>
<b>קַצָּב שֶׁהוּא מְקַצֵּב וְהִגְבִּיהַּ יָדוֹ וכו‘</b>. כדי לחתוך את הבשר מנחית הקצב את הסכין בעצמה רבה. בתחילה הוא מעלה את הסכין ככל האפשר ואז מוריד אותה מעט לאחוריו כדי להעצים את התנופה של ההכאה, השלב הזה נחשב ‘דרך עלייה‘ ואפילו אם המית כשהוריד את הסכין כלפי מטה לאחוריו, אינו גולה. לאחר שהניף הקצב את הסכין לאחור הוא מנחית אותה על הבשר, בתחילה הוא מעלה את הסכין מאחוריו כלפי מעלה ואז מוריד אותה בתנופה לפניו, כל השלב הזה נחשב ‘דרך ירידה‘ ואפילו אם המית כשהעלה את הסכין כלפי מעלה, גולה.
<b>בַּקּוֹפִיס</b>. גרזן המשמש לחיתוך בשר.
<b>וַאֲפִלּוּ בִּירִידָה שֶׁהִיא צֹרֶךְ עֲלִיָּה</b>. כגון שמוריד את הקופיץ לאחוריו כשמעלהו למעלה או כשעולה בסולם כמבואר בהלכה הבאה.
<h3> יד</h3>
<b>הָיָה עוֹלָה בַּסֻּלָּם וְנִשְׁמְטָה שִׁלְבָּה מִתַּחַת רַגְלוֹ וְנָפְלָה וְהֵמִיתָה פָּטוּר מִן הַגָּלוּת</b>. אף שכשעלה על השלב בסולם דחקו ברגליו למטה, כיוון שירידה זו לצורך עלייתו, אינו גולה.
<b>וְכֵן הַמִּתְכַּוֵּן לִזְרֹק בְּצַד זֶה וכו‘</b>. כאן נזכרים מקרים נוספים של שוגג הקרוב לאונס.
<b>שֶׁהָיְתָה אֶבֶן מֻנַּחַת לוֹ בְּחֵיקוֹ וְלֹא הִכִּיר בָּהּ מֵעוֹלָם</b>. כיוון שלא היה מודע מעולם לאבן זו לא היה עליו להיזהר, והוא נחשב אנוס כשהפילה והרגה.
<h3> טו</h3>
<b>נִשְׁמַט הַבַּרְזֶל מִקַּתּוֹ</b>. הברזל של הגרזן נשמט מן הקת בשעה שהניף אותו.
<b>נִשְׁמַט הַבַּרְזֶל מִן הָעֵץ הַמִּתְבַּקֵּעַ</b>. בשעה שהיכה בעץ נשמט הברזל מחמת חתיכת עץ שפגעה בו והוציאה אותו מהקת.
<h2>פרק ז</h2>
<h3> א</h3>
<b>שֶׁנֶּאֱמַר וָחָי</b>. המנוסה לעיר המקלט היא כדי לתת לגולה חיים, ויש לסייע לחיי הגולה בעיר המקלט.
<b>וְכֵן הָרַב שֶׁגָּלָה מַגְלִין יְשִׁיבָתוֹ עִמּוֹ</b>. כדי שיהיה לו חיות מן התורה שמלמד.
<h3> ב</h3>
<b>עֶבֶד שֶׁגָּלָה לְעִיר מִקְלָט אֵין רַבּוֹ חַיָּב לְזוּנוֹ וּמַעֲשֵׂה יָדָיו לְרַבּוֹ</b>. האדון אינו חייב לספק לעבדו הכנעני מזונות, וגם אם אינו מספק לו מזון עליו להמשיך לעבוד לו ולהתפרנס מן הצדקה (הלכות עבדים ט,ז), ואף בעיר מקלט שנאמר בה “וחי“ האדון אינו חייב לספק מזון לעבדו (בבלי גיטין יב,א).
<b>אִשָּׁה שֶׁגָּלָת לְעִיר מִקְלָט בַּעְלָהּ חַיָּב לְזוּנָהּ וכו‘</b>. חכמים תיקנו שהבעל יזון את אשתו ובתמורה יהיו מעשי ידיה שייכים לו, וקבעו שהבעל אינו רשאי לומר לאשתו שתיקח לעצמה את מעשי ידיה והוא לא יפרנסנה שמא לא יספיקו מעשי ידיה להוצאות מזונותיה (הלכות אישות יב,ד), אמנם אם מספיקים לה מעשי ידיה הוא רשאי לומר לה שתתפרנס ממעשי ידיה. והוא הדין באישה שגלתה לעיר מקלט שחייב לפרנסה ואינו יכול לומר לה ‘איני זנך ואיני נוטל מעשי ידייך‘.
<h3> ג</h3>
<b>וּבְעֵת שֶׁיָּמוּת הַכֹּהֵן הַגָּדוֹל</b>. מיתת הכהן הגדול פוטרת את הגולה מן הגלות, ואחריה ניתן גם להוציא את גופתו מהעיר.
<h3> ד</h3>
<b>הַלְּוִיִּים הַשּׁוֹכְנִים בְּעָרֵי מִקְלָט</b>. שמלבד היות הערים הללו ערי מקלט לרוצחים בשגגה, הן ניתנו ללוויים בעת חלוקת הארץ כדי שיגורו בהן.
<b>כְּשֶׁיָּמוּת אֶחָד מֵהֶן אֵינוֹ נִקְבָּר בָּעִיר</b>. אף שהרוצחים נקברים שם קבורה זמנית, אסור ללוויים לקבור את מתיהם בעריהם או בתחומם (ראה הלכות שמיטה ויובל יג,ג).
<h3> ה</h3>
<b>וְאֵינוֹ יוֹצֵא מִן הָעִיר</b>. לא נס מעיר זו לעיר מקלט אחרת, שהרי אסור לו לצאת מן העיר מחמת הרציחה הראשונה.
<b>וּבֶן לֵוִי שֶׁהָרַג בִּמְדִינָתוֹ גּוֹלֶה לִמְדִינָה אַחֶרֶת מֵעָרֵי הַלְּוִיִּים</b>. צריך לצאת משם שהרי עבורו זהו מקום מגורים ולא עיר מקלט.
<b>לְפִי שֶׁכֻּלָּן קוֹלְטוֹת כְּמוֹ שֶׁיִּתְבָּאֵר</b>. כל ערי הלוויים משמשות כערי מקלט (לקמן ח,ט).
<b>וְאִם הָרַג חוּץ מֵעָרֵי הַלְּוִיִּים וּבָרַח לְעִירוֹ הֲרֵי זֶה קוֹלְטוֹ</b>. העיר קולטת אותו, ואף שלפני הרצח שימשה העיר הזו למגוריו.
<h3> ו</h3>
<b>וְדִבֶּר בְּאָזְנֵי זִקְנֵי הָעִיר הַהִיא אֶת דְּבָרָיו וכו‘</b>. הפסוק מדבר בעניין רוצח שגלה לעיר מקלט ועומד לפני זקני העיר ומדבר בפניהם על כך שהרג בשגגה. והכתוב מצריך שיהיו דבריו דברים המיוחדים לו, ולא דברים שדומים לדברים שנאמרו על ידי רוב אנשי העיר.
<b>זְקֵנִים</b>. דיינים.
<h3> ז</h3>
<b>יֹאמַר לָהֶם רוֹצֵחַ אֲנִי</b>. ואיני ראוי לכבוד.
<h3> ח</h3>
<b>הַגּוֹלֶה אֵינוֹ יוֹצֵא מֵעִיר מִקְלָטוֹ לְעוֹלָם וכו‘</b>. מתוקף דינו לגלות לעיר מקלט אינו יכול לצאת משם אפילו לא באופן זמני (ראה יד“פ).
<b>מִיַּד הַגַּיִס</b>. חיילי האויב.
<b>מִיַּד הַנָּהָר</b>. הצלת הטובע.
<b>וּמִידֵי הַמַּפֹּלֶת</b>. לחלץ מתחתיה אדם.
<b>כְּיוֹאָב בֶּן צְרוּיָה</b>. שהיה שר הצבא.
<b>וְאִם יָצָא הִתִּיר עַצְמוֹ לְמִיתָה כְּמוֹ שֶׁבֵּאַרְנוּ</b>. לעיל ה,י.
<h3> ט</h3>
<b>אֶחָד כֹּהֵן גָּדוֹל הַמָּשׁוּחַ בְּשֶׁמֶן הַמִּשְׁחָה וְאֶחָד הַמְרֻבֶּה בִּבְגָדִים</b>. מינוי כהן גדול נעשה על ידי משיחתו בשמן המשחה. ובזמן שאין שמן המשחה נעשה המינוי על ידי לבישת שמונת בגדי הכהן הגדול (הלכות כלי המקדש ד,יב). רוצח בשגגה יוצא מעיר המקלט ומסיים את גלותו במיתת הכהן הגדול בין אם נמשח בשמן המשחה ובין אם התמנה על ידי לבישת הבגדים המיוחדים לכהן גדול.
<b>וְאֶחָד כֹּהֵן גָּדוֹל הָעוֹבֵד וְאֶחָד הַכֹּהֵן שֶׁעָבַר</b>. כאשר כהן גדול מועבר מתפקידו (מחמת מום או טומאה וכדומה), אף שאינו משמש בפועל ככהן גדול מכל מקום חלים עליו דיני כהן גדול (הלכות שגגות טו,ז), ולכן במיתתו יוצא הרוצח מעיר המקלט.
<b>מְשׁוּחַ מִלְחָמָה</b>. כהן הממונה לדבר אל העם בשעת היציאה למלחמה ומושחים אותו בשמן המשחה (הלכות מלכים ז,א).
<b>אֵינוֹ מַחֲזִיר מִפְּנֵי שֶׁהוּא כְּכֹהֵן הֶדְיוֹט</b>. אף שהוא נמשח בשמן המשחה, הוא נחשב כהן הדיוט ומשמש במקדש בארבעה בגדים כשאר הכהנים (הלכות כלי המקדש ד,כא), ולכן מיתתו אינה מחזירה את הרוצח מגלותו.
<h3> י</h3>
<b>וְלֹא הָיָה שָׁם כֹּהֵן גָּדוֹל אַחֵר</b>. בזמן שנגמר דינם.
<b>הֲרֵי אֵלּוּ גּוֹלִין וְאֵינָן יוֹצְאִין מֵעִיר מִקְלָט לְעוֹלָם</b>. שרוצח יוצא מעיר המקלט רק במיתת כהן גדול שהיה כהן גדול בעת גמר דינו.
<h3> יא</h3>
<b>הֲרֵי זֶה פָּטוּר מִן הַגָּלוּת</b>. כיוון שנגמר דינו לגלות מיתת הכהן הגדול פוטרתו, אף שעדיין לא גלה בפועל.
<h3> יב</h3>
<b>וְנִמְצָא הַכֹּהֵן הַגָּדוֹל בֶּן גְּרוּשָׁה אוֹ בֶּן חֲלוּצָה וכו‘</b>. התברר שהכהן הגדול שהיה בזמן גמר דינו אינו כהן אלא חלל. ומכיוון שלא היה שם כהן גדול אחר, דינו כרוצח שנגמר דינו בלא כהן גדול.
<b>בֶּן גְּרוּשָׁה</b>. אביו כהן ואמו גרושה, וגרושה אסורה לכהן והוולד שלה ממנו חלל (הלכות איסורי ביאה יט,ג).
<b>חֲלוּצָה</b>. יבמה שחלץ לה היבם כדי שתוכל להינשא לאחר אסורה לכהן מדברי סופרים והוולד שלה מכהן חלל (הלכות איסורי ביאה יט,ח).
<h3> יד</h3>
<b>לַשְּׂרָרָה</b>. מינוי ציבורי.
<h3> טו</h3>
<b>אַף עַל פִּי שֶׁהַחוֹבֵל בְּאָבִיו בְּזָדוֹן חַיָּב מִיתַת בֵּית דִּין כְּמוֹ הַהוֹרֵג שְׁאָר אָדָם</b>. החובל באביו או באמו ופוצע אותם בזדון חייב מיתה ומיתתו בחנק (הלכות ממרים ה,ה).
<b>כְּמוֹ שֶׁבֵּאַרְנוּ</b>. לעיל ה,א.
<h2>פרק ח</h2>
<h3> ב</h3>
<b>שָׁלֹשׁ הִבְדִּיל מֹשֶׁה רַבֵּנוּ בְּעֵבֶר הַיַּרְדֵּן</b>. בצדו המזרחי של הירדן, ארץ סיחון ועוג: בצר בנחלת ראובן, רמות בנחלת גד וגולן בנחלת חצי שבט מנשה (דברים ד,מג).
<b>וְשָׁלֹשׁ הִבְדִּיל יְהוֹשֻׁעַ בְּאֶרֶץ כְּנַעַן</b>. בצד המערבי של הירדן: קדש בגליל בנחלת נפתלי, שכם בנחלת אפרים וחברון בנחלת יהודה (יהושע כ,ז).
<h3> ד</h3>
<b>בְּעָרֵי הַקֵּינִי וְהַקְּנִזִּי וְהַקַּדְמוֹנִי שֶׁנִּכְרַת לְאַבְרָהָם אָבִינוּ עֲלֵיהֶם בְּרִית וַעֲדַיִן לֹא נִכְבְּשׁוּ</b>. בברית בין הבתרים הבטיח הקדוש ברוך הוא לאברהם אבינו את ארצותיהן של עשר אומות (בראשית טו,יח-כא). את שבע הארצות של אומות הכנענים כבשו ישראל בבואם לארץ, ואת שלוש הארצות הנותרות עתידים לכבוש בימי מלך המשיח.
<h3> ה</h3>
<b>לְכַוֵּן הַדְּרָכִים לְעָרֵי מִקְלָט</b>. להכין דרכים שיהיו מכוונות לערי המקלט.
<b>תֵּל</b>. גבעה.
<b>גַּיְא</b>. בקעה.
<b>אֵין פָּחוּת מִשְּׁלֹשִׁים וּשְׁתַּיִם אַמּוֹת</b>. כפול מהרוחב המינימלי של דרך רשות הרבים (בבלי בבא בתרא ק,ב).
<b>וּמִקְלָט מִקְלָט הָיָה כָּתוּב עַל פָּרָשַׁת דְּרָכִים</b>. במקום שהדרך מתפצלת היו עושים שילוט לכוון את הרוצח שידע לברוח לעיר המקלט.
<h3> ו</h3>
<b>בַּחֲמִשָּׁה עָשָׂר בַּאֲדָר בְּכָל שָׁנָה בֵּית דִּין מוֹצִיאִין שְׁלוּחִים לְתַקֵּן הַדְּרָכִים</b>. לאחר ימות הגשמים שבהם מתקלקלות הדרכים (רע“ב שקלים א,א).
<b>וּבֵית דִּין שֶׁנִּתְרַשְּׁלוּ בְּדָבָר זֶה מַעֲלֶה עֲלֵיהֶן הַכָּתוּב כְּאִלּוּ שָׁפְכוּ דָּמִים</b>. שאם הרוצח יתעכב בדרך עלול גואל הדם להשיגו ולהרגו.
<h3> ז</h3>
<b>מוֹשְׁחִין בֵּין כָּל עִיר וָעִיר מֵעָרֵי מִקְלָט</b>. מודדים את המרחק בין הערים.
<b>בִּתְחִלַּת הַפְרָשָׁתָן</b>. לפני שמפרישים אותן.
<b>עַד שֶׁיִּהְיוּ מְשֻׁלָּשׁוֹת בְּשָׁוֶה</b>. שיהיה מרחק שווה בין עיר לעיר.
<h3> ח</h3>
<b>לֹא עֲיָרוֹת קְטַנּוֹת</b>. שלא מצוי בהן מזון, וייאלץ הרוצח לצאת מהעיר להשיג מזון (רש“י מכות י,א).
<b>וְלֹא כְּרַכִּים גְּדוֹלִים</b>. שמצויים בהם הרבה אנשים וגואל הדם עשוי להתערב בהם ולהרוג את הרוצח (שם).
<b>וְאֵין מוֹשִׁיבִין אוֹתָן אֶלָּא בִּמְקוֹם שְׁוָקִים וּבִמְקוֹם הַמַּיִם</b>. שיהיו מצויים בהן מקורות מחייה.
<b>וְאֵין מוֹשִׁיבִין אוֹתָן אֶלָּא בִּמְקוֹם אֻכְלוּסִין</b>. שיהיו ערים נוספות בסביבות העיר (שם; והמאירי פירש שאוכלוסין הם חיילים שמגינים על העיר).
<b>נִתְמַעֲטוּ דָּיוֹרֵיהֶן</b>. התמעטו דיירי העיר ונעשתה כעיירה קטנה.
<b>כֹּהֲנִים לְוִיִּים וְיִשְׂרְאֵלִים</b>. כדי שכל סוגי הגולים ימצאו שם אנשים שדעתם קרובה אליהם (ערוך לנר שם, וראה ריטב“א שם שהסביר באופן אחר).
<b>מְצוּדוֹת</b>. מלכודות.
<b>וְאֵין מַפְשִׁילִין בְּתוֹכָם חֲבָלִים</b>. לא שוזרים ומייצרים בהן חבלים.
<b>כְּדֵי שֶׁלֹּא תִּהְיֶה רֶגֶל גּוֹאֵל הַדָּם מְצוּיָה שָׁם</b>. לפריסת מצודות ולהפשלת חבלים נדרש שטח גדול ואין בכל מקום אפשרות לייחד שטח לזה, ולכן בעיר שבה קיים שטח גדול באים אנשים מכל הסביבה למטרות אלו ויכול גם גואל הדם להגיע לשם (ערוך לנר שם, וראה מאירי שם שפירש באופן אחר).
<h3> ט</h3>
<b>כָּל עָרֵי הַלְּוִיִּים קוֹלְטוֹת</b>. הלוויים לא קיבלו נחלה בארץ אלא קיבלו ארבעים ושמונה ערים בתוך נחלות השבטים. שש ערי המקלט היו מהערים שניתנו ללוויים, אך לא רק הן שימשו כערי מקלט אלא כל ערי הלוויים קולטות כערי מקלט.
<h3> י</h3>
<b>שֶׁעָרֵי מִקְלָט קוֹלְטוֹת בֵּין לְדַעַת בֵּין שֶׁלֹּא לְדַעַת וכו‘</b>. רוצח הנכנס לאחת משש ערי המקלט, אף שאינו יודע שהיא עיר מקלט ולא התכוון להיכנס לתוכה כדי להגן על עצמו מגואל הדם נקלט, ואם הרגו גואל הדם חייב מיתה. אבל בשאר ערי הלוויים צריך הרוצח להיכנס לתוכן על מנת שישמשו לו עיר מקלט.
<b>וְרוֹצֵחַ הַדָּר בְּעָרֵי מִקְלָט אֵינוֹ נוֹתֵן שְׂכַר בֵּיתוֹ</b>. כיוון שהתורה ייחדה את העיר לרוצחים, הוא זכאי למגורים חינם.
<h3> יא</h3>
<b>כָּל עִיר הַקּוֹלֶטֶת תְּחוּמָהּ קוֹלֵט כָּמוֹהָ</b>. שלושת אלפים אמות מחוץ לעיר בכל צד (הלכות שמיטה ויובל יג,ב, וראה פסקים ושיטות שם).
<b>אִילָן שֶׁהוּא עוֹמֵד בְּתוֹךְ תְּחוּם</b>. גזעו בתוך תחום העיר.
<b>וְנוֹפוֹ</b>. ענפיו.
<b>מִשֶּׁיַּגִּיעַ תַּחַת הַנּוֹף נִקְלָט... מִשֶּׁיַּגִּיעַ לְעִקָּרוֹ נִקְלָט</b>. החלק שיוצא מחוץ לתחום (בין כשמדובר בנוף ובין כשמדובר בעיקר) נגרר אחרי החלק שבתוך התחום, וכבר משעה שנמצא שם נקלט.
<h2>פרק ט</h2>
<h3> א</h3>
<b>מַנִּיחִין אוֹתוֹ בִּמְקוֹמוֹ</b>. ולא קוברים אותו (ראה לקמן ה“ב).
<b>חֲמִשָּׁה זְקֵנִים מִבֵּית דִּין הַגָּדוֹל שֶׁבִּירוּשָׁלַיִם</b>. דיינים מהסנהדרין הגדולה היושבת במקדש ומונה שבעים ואחד דיינים (ראה גם הלכות סנהדרין ה,א, ה,ה).
<b>וּמוֹדְדִין מִמֶּנּוּ אֶל הֶעָרִים שֶׁסְּבִיבוֹת הֶחָלָל</b>. לקבוע איזו עיר היא הקרובה שעליה להביא את העגלה.
<b>אֲפִלּוּ נִמְצָא בְּצַד עִיר זוֹ שֶׁהַדָּבָר יָדוּעַ בְּוַדַּאי שֶׁהִיא הַקְּרוֹבָה מִצְוָה לִמְדֹּד</b>. ובטעם הדבר כתב הרמב“ם במורה נבוכים (ג,מ) שייתכן שעל ידי ההתעסקות במדידה והפרסום שיצא ממנה ימצאו את הרוצח.
<h3> ב</h3>
<b>קוֹבְרִין אֶת הַנֶּהֱרָג בִּמְקוֹמוֹ</b>. במקום שבו מצאו אותו (ראה לקמן ה“ט).
<b>מִשֶּׁל אַנְשֵׁי אוֹתָהּ הָעִיר</b>. מכספם.
<b>נַחַל שֶׁהוּא שׁוֹטֵף בְּחָזְקָה</b>. בעל זרימה חזקה.
<h3> ג</h3>
<b>וְעוֹרְפִין אוֹתָהּ שָׁם בְּקוֹפִיס מֵאֲחוֹרֶיהָ</b>. חותכים את ראשה מצדו האחורי (מהעורף) בגרזן המשמש לחיתוך בשר.
<b>זִקְנֵי הָעִיר</b>. הדיינים.
<b>וּפְטַרְנוּהוּ בְּלֹא מְזוֹנוֹת</b>. שילחנו אותו ללא צידה לדרך.
<b>בְּלֹא לְוָיָה</b>. ללא ליווי ביציאתו לדרך (ראה הלכות אבל יד,ג).
<h3> ד</h3>
<b>וְאֵין מְקַדְּדִין בָּהּ</b>. אין מודדים את פני הקרקע לפי אומדן אלא במדויק (שלא כמדידת תחום שבת, ראה הלכות שבת כח,טו-טז).
<b>בֵּית דִּין שֶׁל עֶשְׂרִים וּשְׁלֹשָׁה</b>. המוסמך לדון דיני נפשות.
<b>שֶׁאֵין יְרוּשָׁלַיִם מְבִיאָה עֶגְלָה עֲרוּפָה לְפִי שֶׁלֹּא נִתְחַלְּקָה לַשְּׁבָטִים</b>. כשחילקו את ארץ ישראל לשבטים השונים לא חילקו את ירושלים, והיא נשארה שייכת לכל העם (ראה גם הלכות בית הבחירה ז,יד).
<h3> ה</h3>
<b>מַנִּיחִין אוֹתָהּ וּמוֹדְדִין אֶל שְׁאָר הָעֲיָרוֹת הַסְּמוּכוֹת לוֹ</b>. אף שאי אפשר למדוד לעיר הקרובה ביותר לא מתבטל דין עגלה ערופה, אלא מודדים לערים האחרות ומביאים מהעיר השנייה בקרבתה.
<b>נִמְצָא סָמוּךְ לַסְּפָר</b>. סמוך לגבול המדינה.
<h3> ו</h3>
<b>הוֹלְכִין אַחַר הָרֹב וְהַמְרֻבִּין מְבִיאִין הָעֶגְלָה</b>. שמסתבר שההורג הגיע מאנשי העיר המרובים ואפילו שהיא רחוקה יותר.
<h3> ז</h3>
<b>אַף עַל פִּי שֶׁהוֹלְכִין אַחַר הָרֹב מִן הַתּוֹרָה</b>. בדינים רבים מכריעים ספקות על פי הרוב (ראה הלכות מאכלות אסורות ח,יא, הלכות שאר אבות הטומאות יז,ז-ח ועוד).
<b>וְהוֹלְכִין אַחַר הַקָּרוֹב</b>. בדומה לדין עגלה ערופה במקרים נוספים מכריעים ספק על פי המרחק, כגון שקלי הקדש שנמצאו ולא ידוע מהיכן נפלו (הלכות שקלים ג,יד-טו), וגוזל שלא ידוע לאיזה שובך הוא שייך (הלכות גזלה טו,יח).
<b>הָרֹב עוֹדֵף</b>. אף במקרים שבהם הולכים אחר הקרוב, אם יש רוב במקום רחוק יותר הולכים אחריו (ראה שם).
<h3> ח</h3>
<b>מְכֻוָּן בֵּין שְׁתֵּי עֲיָרוֹת</b>. מונח בדיוק באמצע המרחק בינן.
<b>לְפִי שֶׁאִי אֶפְשָׁר לְצַמְצֵם</b>. אי אפשר לדקדק במדידה לגמרי, ובוודאי ההרוג קרוב לאחת מהעיירות יותר מהשנייה.
<b>וַאֲפִלּוּ בִּידֵי אָדָם</b>. אפילו במדידה שנעשית על ידי בני אדם אי אפשר לדייק לגמרי.
<h3> ט</h3>
<b>מֵחָטְמוֹ</b>. מהאף שלו.
<b>מוֹלִיכִין הַגּוּף אֵצֶל הָרֹאשׁ</b>. דין זה אמור לגבי מקום הקבורה ללא קשר למקום המדידה (בבלי סוטה מה,ב).
<b>וְקוֹבְרִין אוֹתוֹ בִּמְקוֹמוֹ... וְכֵן כָּל מֵת מִצְוָה</b>. הרוג זה, וכן כל אדם המוטל בדרך שאין לו קוברים (‘מת מצוה‘, הלכות אבל ג,ח) זכאים להיקבר במקום שבו נמצאו, אלא אם כן נמצאו בתוך עיר או בדרך בין שדות במקום בו אי אפשר לקבור (הלכות נזקי ממון ה,ג).
<h3> י</h3>
<b>מוֹדְדִין מֵחָטְמוֹ שֶׁל כָּל אֶחָד וְאֶחָד מֵהֶם וכו‘</b>. מודדים מכל הרוג בנפרד, ואם הם קרובים לערים שונות, כל עיר צריכה להביא עגלה עבור המת שקרוב אליה. אך אם כל ההרוגים קרובים לאותה עיר, היא מביאה עגלה אחת עבור כולם.
<b>מוֹדְדִין מִן הָעֶלְיוֹן כְּמוֹת שֶׁהֵן מֻנָּחִין</b>. אף אם חוטמו של התחתון אינו מתחת לחוטמו של העליון.
<h3> יא</h3>
<b>חָלָל לֹא חָנוּק</b>. דווקא אם נהרג על ידי דקירה בחרב וכדומה נקרא חלל (רש“י סוטה מה,ב, וראה מלבי“ם דברים כא,א).
<b>מְפֻרְפָּר</b>. מפרכס לפני גמר מיתתו.
<b>בָּאֲדָמָה</b>. במקום גלוי.
<b>טָמוּן בַּגַּל</b>. מוסתר בערמת אבנים.
<b>נֹפֵל</b>. מוטל על האדמה.
<h3> יב</h3>
<b>אֲפִלּוּ רָאָה הַהוֹרֵג עֵד אֶחָד אֲפִלּוּ עֶבֶד וכו‘</b>. אף שבדרך כלל רק שני עדים כשרים נאמנים לעדות, בעגלה ערופה עד אחד נאמן ואפילו אם הוא פסול (הלכות עדות ה,א-ג).
<b>עֶבֶד אוֹ אִשָּׁה</b>. פסולים לעדות (שם ט,א).
<b>פָּסוּל לְעֵדוּת בַּעֲבֵרָה</b>. הנפסל להעיד מחמת עברות שעבר (שם פרק י).
<b>לְפִיכָךְ מִשֶּׁרַבּוּ הָרַצְחָנִין בְּגָלוּי בָּטְלָה עֶגְלָה עֲרוּפָה</b>. שיש לחשוש שעד אחד ראה את ההורג (תפא“י סוטה ט,ט).
<h3> יג</h3>
<b>עֵד אֶחָד אוֹמֵר רָאִיתִי אֶת הַהוֹרֵג וְעֵד אֶחָד הִכְחִישׁוֹ... הָיוּ עוֹרְפִין</b>. כיוון שהם מכחישים זה את זה, עדותם בטלה ואין עדות על ההריגה, ולכן עורפים.
<b>הֲרֵי זֶה נֶאֱמָן כִּשְׁנַיִם לְעִנְיָן זֶה וכו‘</b>. לעניין עדות עגלה ערופה נאמן עד אחד ונחשב כשני עדים, ולאחר קבלת עדותו לא יכול עד אחד להכחישו (לדין דומה ראה הלכות סוטה א,טז).
<h3> יד</h3>
<b>הֲרֵי הֵן כִּשְׁתֵּי עֵדֻיּוֹת הַמַּכְחִישׁוֹת זוֹ אֶת זוֹ וְעוֹרְפִין</b>. העד האחד נאמן כשניים, וכיוון שהעדויות מבטלות זו את זו אין עדות על ההרוג ויש לערוף (לדין דומה ראה הלכות סוטה א,יז).
<b>בֵּין שֶׁבָּאוּ שְׁתֵּיהֶן כְּאַחַת בֵּין שֶׁבָּאוּ זוֹ אַחַר זוֹ</b>. אף שמקבלים את עדות האישה, אין עדותה נחשבת כעדות גמורה של שני עדים. ולכן גם אם הוכחשה לאחר שהתקבלה בטלה עדותה (והוא הדין בעדות שאר פסולים, מגדל עוז).
<b>שְׁנַיִם אוֹמְרִין רָאִינוּ וְאֶחָד אוֹמֵר לָהֶם לֹא רְאִיתֶם אֵין עוֹרְפִין</b>. אף בעדות עגלה ערופה עדות עד אחד אינה מבטלת עדות של שניים, ואפילו כשבאו להעיד יחד.
<h3> טו</h3>
<b>אֲבָל אִם אָמַר עֵד אֶחָד רָאִיתִי אֶת הַהוֹרֵג וּשְׁתֵּי נָשִׁים אוֹ שְׁנֵי פְּסוּלִין אוֹמְרִין לוֹ לֹא רָאִיתָה אֵין עוֹרְפִין</b>. בעדות עגלה ערופה העד האחד הכשר נחשב כשני עדים, וכל הנשים או הפסולים נחשבים יחד כעד אחד (כמבואר בהלכה הבאה). ולכן כשעדים פסולים מכחישים עד אחד כשר עדותו קיימת ולא עורפים. ומדובר כשבאו הנשים או הפסולים לאחר קבלת עדות העד הכשר, אבל אם באו יחד מחשיבים את עדות הנשים או הפסולים כשווה לעדות העד, והעדויות מבטלות זו את זו ועורפים (מרכה“מ, לחם יהודה, אבן האזל וראה הלכות סוטה א,יח; והראב“ד הבין שלדעת הרמב“ם גם כשבאו יחד אין שתי נשים מכחישות עד אחד כשר, ולכן השיג).
<h3> טז</h3>
<b>שְׁתֵּי נָשִׁים אוֹ שְׁנֵי פְּסוּלִין אוֹמְרִין רָאִינוּ הַהוֹרֵג וְעֵד אֶחָד מַכְחִישָׁן וְאוֹמֵר לֹא רְאִיתֶם עוֹרְפִין</b>. עדות של כמה פסולים נחשבת כעדות של עד אחד כשר, ולכן העדויות שלהם מבטלות אחת את השנייה, ועורפים.
<h3> יז</h3>
<b>זֶה הַכְּלָל בִּפְסוּלִים הַלֵּךְ אַחַר רֹב הַמִּנְיָן בְּכָל מָקוֹם</b>. הולכים לפי רוב המעידים, ולכן במקרה הפוך כשארבעה אומרים ראינו ושלושה אומרים לא ראיתם, לא עורפים (לעיקרון זה ראה גם הלכות סוטה א,יט).
<h2>פרק י</h2>
<h3> א</h3>
<b>בְּעֵבֶר הַיַּרְדֵּן</b>. בצדו המזרחי של הירדן, ארץ סיחון ועוג, נחלת ראובן, גד וחצי מנשה.
<h3> ב</h3>
<b>בַּת שְׁתֵּי שָׁנִים אוֹ פָּחוֹת</b>. בשנתה הראשונה והשנייה.
<b>וְאֵין הַמּוּמִין פּוֹסְלִין בָּהּ וְאַף עַל פִּי כֵן אִם הָיְתָה טְרֵפָה פְּסוּלָה וכו‘</b>. העגלה הערופה אינה בהמת קדשים, אך יחד עם זאת הבאתה נועדה לכפר על דם ההרוג ונאמר בה לשון כפרה (דברים כא,ח). ולכן שלא כבהמת קדשים שפסולה אם יש בה מום — מום אינו פוסל בעגלה. אמנם אם היא טרפה היא פסולה כבהמת קדשים.
<b>טְרֵפָה</b>. שיש בה מכה או פגם שבגללם היא נוטה למות (לפירוט הטרפות ראה הלכות שחיטה פרקים ה-י).
<h3> ג</h3>
<b>כָּל הָעֲבוֹדוֹת פּוֹסְלוֹת אֶת הָעֶגְלָה כְּמוֹ שֶׁפּוֹסְלִין בְּפָרָה אֲדֻמָּה</b>. העגלה שעורפים והפרה האדומה שעושים כדי להשתמש באפרה לטהרת טומאת מת כשרות רק אם לא נעשתה בהן עבודה כל שהיא (ראה הלכות פרה א,ז).
<b>שֶׁהָעֹל פּוֹסֵל בֵּין בִּשְׁעַת מְלָאכָה בֵּין שֶׁלֹּא בִּשְׁעַת מְלָאכָה</b>. העול הוא מוט המונח על עורף הפרה ובאמצעותו היא מושכת מחרשה או עגלה המחוברים לאחורי העול. וכאשר קשר עליה את העול הריהי נפסלת אף אם לא חרש בה (שם).
<b>וּשְׁאָר עֲבוֹדוֹת אֵינָן פּוֹסְלִין אֶלָּא עַד שְׁעַת מְלָאכָה</b>. כגון כשהכניסה לדוש במקום שבו דשות הבהמות את התבואה, אינה נפסלת אלא רק כאשר תדוש בפועל (שם).
<h3> ד</h3>
<b>לְנָשְׂאָהּ</b>. שתישא העגלה את הטלית.
<b>וְכֵן כָּל כַּיּוֹצֵא בָּזֶה כְּמוֹ שֶׁבֵּאַרְנוּ בְּהִלְכוֹת פָּרָה אֲדֻמָּה</b>. א,ז.
<h3> ה</h3>
<b>לְפִי שֶׁנֶּאֱמַר בָּהּ כַּפָּרָה כְּקָדָשִׁים</b>. ושחיטת קדשים נעשית רק ביום (הלכות מעשה הקרבנות ד,א).
<b>שֶׁאֵין עוֹשִׂין מִצְווֹת חֲבִילוֹת חֲבִילוֹת</b>. ראה גם הלכות טומאת צרעת יא,ו, הלכות עבדים ג,ט.
<h3> ו</h3>
<b>וְנִקְבֶּרֶת בִּמְקוֹם עֲרִיפָתָהּ</b>. ראה גם הלכות פסולי המוקדשין יט,יא.
<b>מֵתָה אוֹ נִשְׁחֲטָה אַחַר יְרִידָתָהּ הֲרֵי זוֹ אֲסוּרָה בַּהֲנָיָה</b>. אף שלבסוף לא נערפה, כיוון שירדה לנחל אסורה בהנאה.
<h3> ז</h3>
<b>נִמְצְאוּ עֵדֶיהָ זוֹמְמִין</b>. התברר שהעדים שעל פי דבריהם יש לערוף את העגלה היו עדי שקר.
<b>הֲרֵי זוֹ מֻתֶּרֶת בַּהֲנָיָה</b>. שהתברר למפרע שלא היו חייבים כלל להביא עגלה, ולכן הירידה לנחל לא אוסרת את העגלה בהנאה במקרה זה.
<h3> ח</h3>
<b>נִמְצָא הַהוֹרֵג עַד שֶׁלֹּא תֵּעָרֵף הָעֶגְלָה תֵּצֵא וְתִרְעֶה בָּעֵדֶר</b>. מציאת ההורג מבטלת את חיוב הבאת העגלה, ולכן גם אם מצאוהו לאחר שירדה העגלה לנחל, העגלה מותרת בהנאה ויכולה לחזור לעדר. ואף אם כבר ירדה לנחל ונאסרה בהנאה, כשמצאו את ההרוג התברר שהקדשתה הייתה בטעות והיא מותרת למפרע (מאירי קידושין נז,א, כס“מ).
<b>שֶׁעַל הַסָּפֵק בָּאָה מִתְּחִלָּתָהּ כִּפְּרָה סְפֵקָהּ וְהָלְכָה לָהּ</b>. הסיבה שעורפים את העגלה היא מפני שלא ידוע מי ההורג. ולכן כאשר בשעת עריפת העגלה עדיין לא נודע מיהו ההורג, כיפרה העגלה על הספק וחוסר הידיעה שהיה אז וחלו עליה דיני עגלה ערופה, ואף אם יימצא ההורג אחר כך יישארו עליה דיני עגלה ערופה (קבורה במקומה, איסור הנאה).
<b>וְאַף עַל פִּי שֶׁנִּמְצָא הָרוֹצֵחַ אַחַר עֲרִיפָתָהּ הֲרֵי זֶה יֵהָרֵג</b>. כשאר רוצחים. שאף שהעריפה מכפרת לאנשי העיר, היא אינה מכפרת לרוצח עצמו.
<h3> ט</h3>
<b>וּלְנַקֵּר שָׁם אֲבָנִים</b>. לסתת.
<h3> י</h3>
<b>שֶׁחַיָּבֵי עֶגְלָה עֲרוּפָה שֶׁעָבַר עֲלֵיהֶן יוֹם הַכִּפּוּרִים חַיָּבִין לְהָבִיא אַחַר הַכִּפּוּרִים</b>. ואין דינם כמי שיש לו ספק אם חטא והתחייב באשם תלוי, שיום הכיפורים מכפר לו על ספקו (הלכות שגגות ג,ט).
<h2>פרק יא</h2>
<h3> א</h3>
<b>מִצְוַת עֲשֵׂה לַעֲשׂוֹת אָדָם מַעֲקֶה לְגַגּוֹ</b>. ובבית שכור מוטלת מצווה זו על השוכר ולא על בעל הבית (הלכות שכירות ו,ג).
<b>בֵּית דִּירָה</b>. המשמש למגורים.
<b>בֵּית הָאוֹצָרוֹת</b>. מחסן.
<b>וּבֵית הַבָּקָר</b>. רפת.
<b>וְכָל בַּיִת שֶׁאֵין בּוֹ אַרְבַּע אַמּוֹת עַל אַרְבַּע אַמּוֹת פָּטוּר מִן הַמַּעֲקֶה</b>. לדין דומה במזוזה ראה הלכות מזוזה ו,ב.
<h3> ב</h3>
<b>אִם כֵּן לָמָּה נֶאֱמַר גַגֶּךָ</b>. בלשון יחיד, שניתן להסיק ממנה שאין חיוב בבית של שותפים.
<b>הָיְתָה רְשׁוּת הָרַבִּים גְּבוֹהָה מִגַּגּוֹ אֵינוֹ זָקוּק לְמַעֲקֶה</b>. למנוע נפילה מרשות הרבים לרשותו.
<h3> ג</h3>
<b>גֹּבַהּ הַמַּעֲקֶה</b>. מעל שפת הגג.
<b>אֵין פָּחוּת מֵעֲשָׂרָה טְפָחִים שֶׁלֹּא יִפֹּל הַנּוֹפֵל מִמֶּנּוּ</b>. מעקה נמוך אינו מונע נפילה ואינו ממלא את ייעודו.
<b>וְאֵין לוֹקִין עַל לָאו זֶה מִפְּנֵי שֶׁאֵין בּוֹ מַעֲשֶׂה</b>. שאין לוקים על עברה אלא אם יש בה מעשה ממשי (הלכות סנהדרין יח,א-ב).
<h3> ד</h3>
<b>חֻלְיָה</b>. גדר אבנים מוגבהת מסביב לבור.
<b>שֶׁנֶּאֱמַר הִשָּׁמֶר לְךָ וּשְׁמֹר נַפְשְׁךָ</b>. ומכאן נלמד שחובה לשמור על הנפש מפני הסכנה.
<h3> ה</h3>
<b>הֲרֵי אֲנִי מְסַכֵּן בְּעַצְמִי וּמַה לַּאֲחֵרִים עָלַי בְּכָךְ וכו‘</b>. אף שחושב שההסתכנות שלו אינה עניין של אחרים, מלקים אותו על כך מלקות מדברי חכמים.
<h3> ו</h3>
<b>לֹא יַנִּיחַ אָדָם פִּיו עַל הַסִּילוֹן הַמְקַלֵּחַ מַיִם וְיִשְׁתֶּה</b>. לא יצמיד פיו לקצה הצינור וישתה ישירות ממנו באופן שאינו רואה את המים קודם ששותה אותם.
<b>שֶׁמָּא שָׁתָה מֵהֶן נָחָשׁ</b>. והטיל לתוכם ארס.
<h3> ז</h3>
<b>מָזוּג</b>. מעורב במים.
<b>וְהַצִּיר</b>. רוטב המתמצה מן הדג.
<h3> ח</h3>
<b>וְכֵן כָּל כַּיּוֹצֵא בָּזֶה</b>. פירות וירקות לחים חתוכים ומרוסקים.
<b>כָּל זְמַן שֶׁהַהֶבֶל עוֹלֶה מֵהֶן</b>. שעולים מהם אדים.
<b>וְהוּא שֶׁיִּהְיֶה טוֹרֵד וְיוֹרֵד</b>. מטפטף ברצף ללא הפסקה.
<h3> ט</h3>
<b>מֵי כְּבָשִׁים</b>. מים שכבשו בהם פרי או ירק.
<b>וּמֵי שְׁלָקוֹת</b>. מים שבישלו בהם פרי או ירק.
<b>וּמֵי תֻּרְמוֹסִין</b>. מים שכבשו או בישלו בהם תורמוס (מין קטנית שמבשלים אותה כמה פעמים).
<b>מַיִם שֶׁשָּׁרָה בָּהֶם כְּבָשִׁים וּשְׁלָקוֹת וְתֻרְמוֹסִין</b>. ששרה בהם את המאכלים אך לא בישל בהם.
<b>אִם נִשְׁתַּנָּה טַעְמָן אֵין בָּהֶן מִשּׁוּם גִּלּוּי</b>. שנעשה דינם כמי כבשים.
<b>פְּרִישִׁין</b>. חבושים.
<b>וְדַרְמֻסְקִין</b>. שזיפים.
<b>לְחוֹלֶה</b>. לצורך שימוש במים הללו לרפואה. ואף על פי שהמים ספגו טעם מהפירות הללו, מכל מקום אסורים עדיין משום גילוי (ראה תוכ“פ תרומות עמ‘ 413).
<h3> י</h3>
<b>חַדִּין</b>. חריפים.
<b>כְּאַפְּסִתְנִין</b>. יין מעורב בעשב הלענה. [הערה: יש גורסים: ‘כאפסינתין‘, וכן הוא בבבלי עבודה זרה ל,א, והיא מילה יוונית וגם בערבית קוראים לה כך.]
<b>וְהוּא הַדִּין בִּשְׁאָר הַמַּשְׁקִין</b>. שעירבו בהם דבר חריף או מר.
<h3> יא</h3>
<b>הָרַחַשׁ</b>. הנחש.
<b>אֹזֶן כְּלִי</b>. ידית כלי, שתחתיה נמצא המקום הקרוב ביותר שיכול הנחש להתחבא בו.
<h3> יב</h3>
<b>אֲבָל אִם הָיוּ הַמַּיִם מְרֻבִּין כְּדֵי שֶׁתֹּאבַד בָּהֶן הַמָּרָה</b>. שיעור מסוים שהיה ידוע שדי בו לבטל את הארס שמטיל הנחש בפעם אחת (רע“ב תרומות ח,ה).
<b>הַסַּם</b>. ארס הנחש.
<b>בֵּין בְּקַרְקָעוֹת בֵּין בְּכֵלִים</b>. בין אם המים עומדים בקרקע (מקווה מים וכדומה), ובין אם הם נמצאים בכלי.
<h3> יג</h3>
<b>מַעְיָן הַמּוֹשֵׁךְ</b>. שהמים שבו זורמים.
<b>לָגִין</b>. כד.
<b>בְּשִׁדָּה תֵּבָה וּמִגְדָּל</b>. סוגים של ארונות.
<b>בַּתִּיק שֶׁלּוֹ</b>. מנשא של הכד. ובכל אלו חוששים שמא היה בהם נחש לפני כן שלא הבחינו בו, או שמא יש בהם חור שדרכו הוא יכול להיכנס.
<b>בְּבוֹר אֲפִלּוּ עָמֹק מֵאָה אַמָּה</b>. אף שהכד נמצא בעומק האדמה נחש עשוי לזחול לשם.
<b>בְּמִגְדָּל גָּבֹהַּ מֵאָה אַמָּה</b>. מבנה גבוה מאוד, ונחש עשוי לטפס לגובה.
<b>בִּטְרַקְלִין מְיֻפֶּה וּמְסֻיָּד</b>. חדר גדול וקירותיו צבועים ומצוירים, והיה אפשר לחשוב שהנחש יירתע מהאיורים שבקיר (חזו“י תרומות ז,כ, תוכ“פ שם עמ‘ 417).
<b>בָּדַק אֶת הַתֵּבָה אוֹ אֶת הַמִּגְדָּל וְאַחַר כָּךְ הִנִּיחוֹ בּוֹ הֲרֵי זֶה מֻתָּר</b>. בדק שאין בהם נחש ואין בהם נקב.
<b>אֶצְבַּע קְטַנָּה שֶׁל קָטָן</b>. זרת של תינוק, ומדובר בתינוק בן יומו (כס“מ).
<h3> יד</h3>
<b>לֹא יִשְׁתֶּה עֲשִׂירִי</b>. שהארס אינו מתערבב בכל המים ויש לחשוש שהוא מרוכז במים שנותרו בחבית.
<b>חֲמַת זוֹחֲלֵי עָפָר</b>. הארס שלהם.
<b>שֶׁעוֹלָה וְצוֹפָה לְמַעְלָה</b>. צפה על פני המשקה.
<b>וַאֲפִלּוּ סִנְּנָן בְּמַסְנֶנֶת</b>. שהארס עובר בחורי המסננת.
<h3> טו</h3>
<b>וְלֹא יְרַבֵּץ בָּהֶן אֶת הַבַּיִת</b>. לא ירטיב את הרצפה כדי שהאבק ישקע, כדי שלא ייכנס הארס ברגלי אדם שהולך שם יחף.
<b>וְלֹא יְגַבֵּל בָּהֶן אֶת הַטִּיט</b>. שלא ייכנס הארס לידי המגבל.
<b>וְלֹא יַשְׁקֶה מֵהֶן בְּהֵמָה</b>. שאם יש בהם ארס הוא יהרוג את הבהמה.
<b>אֲבָל מַשְׁקֶה אוֹתָן לֶחָתוּל</b>. שארס הנחש אינו הורג חתולים.
<h3> טז</h3>
<b>אֲפִלּוּ הִיא שֶׁל תְּרוּמָה תִּשָּׂרֵף</b>. אף שאסור לאבד עיסה של תרומה טהורה (ראה גם הלכות תרומות יב,יד).
<b>וַאֲפִלּוּ נֶאֱפָת הֲרֵי הַפַּת אֲסוּרָה</b>. שחום האפייה אינו מבטל את כוח הארס.
<h2>פרק יב</h2>
<h3> א</h3>
<b>שֶׁאָכְלוּ סַם הַמֵּמִית לָאָדָם</b>. ואם אכלה סם הממית את הבהמה ולא את האדם, מותרת (הלכות שחיטה י,ח).
<b>קֹדֶם שֶׁיִּשְׁתַּנֶּה בְּגוּפָן</b>. לפני שהתעכל.
<b>עַד שֶׁיִּבָּדְקוּ</b>. אם יש ארס בבשרם.
<b>אִם לֹא נִתְחַתֵּךְ הַבָּשָׂר</b>. שאם יש בהם ארס, הבשר מתפרק לחתיכות.
<h3> ב</h3>
<b>נִקּוּרֵי תְּאֵנִים וכו‘</b>. פירות או ירקות שניקבו על ידי נשיכת חיה.
<b>וַאֲפִלּוּ רָאָה צִפּוֹר אוֹ עַכְבָּר</b>. שנשיכתם אינה מסוכנת.
<b>שֶׁמָּא בְּמָקוֹם נָקוּב נָקַב</b>. ונחש נשך שם לפניו.
<h3> ג</h3>
<b>שֶׁנִּטַּל הָעֹקֶץ שֶׁלָּהֶם</b>. נעשה פתח בפרי במקום תלישתו מהעץ, וכן אם התבקע מצד טבעו ולא מחמת ניקור.
<b>אֵין בָּהֶם מִשּׁוּם גִּלּוּי</b>. אף שאפשר שהנחש ניקר בהם במקום הפתוח, אין חוששים עד כדי כך.
<b>לְפִיכָךְ אוֹכֵל אָדָם תְּאֵנִים וַעֲנָבִים בַּלַּיְלָה וְאֵינוֹ חוֹשֵׁשׁ</b>. כשם שאין חוששים מניקור בתאנה או ענב שניטל העוקץ שלהם, כך גם לא חוששים מניקור במקרים נוספים כאשר אין נראה ניקור. ולכן מותר לאכול בלילה אף על פי שאינו רואה אם יש ניקור.
<b>תְּאֵנָה נְקוּרָה שֶׁיָּבְשָׁה וְנַעֲשָׂת גְּרוֹגֶרֶת וּתְמָרָה נְקוּרָה שֶׁיָּבְשָׁה שְׁתֵּיהֶן מֻתָּרוֹת</b>. שאם היה בהן ארס לא היו מתייבשות (בבלי עבודה זרה לה,א).
<h3> ה</h3>
<b>פַּס יָדוֹ תַּחַת שֶׁחְיוֹ</b>. כף ידו בבית השחי.
<b>שֶׁמָּא נָגַע בְּיָדוֹ בִּמְצֹרָע אוֹ בְּסַם רַע</b>. וכשייגע בבית השחי יזהם בידו את גופו.
<b>שֶׁהַיָּדַיִם עַסְקָנִיּוֹת</b>. ושמא נגע ולא זוכר.
<b>אַף עַל פִּי שֶׁהוּא עוֹסֵק בַּסְּעוּדָה</b>. ומתכוון לאכלו מיד.
<h3> ו</h3>
<b>וְכֵן לֹא יִנְעֹץ הַסַּכִּין בְּתוֹךְ הָאֶתְרוֹג אוֹ בְּתוֹךְ הַצְּנוֹן שֶׁמָּא יִפֹּל אָדָם עַל חֻדָּהּ וְיָמוּת</b>. שכשנועץ את קצה הסכין בפרי, הדבר גורם לכך שהלהב יהיה מופנה כלפי מעלה ולא ישכב על הצד, ויפגע במי שנופל עליו.
<b>קִיר נָטוּי וכו‘</b>. שכל אלו עלולים ליפול.
<h3> ז</h3>
<b>פָּגַע בְּגוֹי בַּדֶּרֶךְ מַחֲזִירוֹ לִימִינוֹ</b>. יעמוד באופן שהגוי יהיה בצד ימינו, שבאופן זה יכול בקלות להקדים להרוג את הגוי אם הגוי יקום להרגו (מאירי עבודה זרה כה,א).
<b>לֹא יִהְיֶה יִשְׂרָאֵל לְמַטָּה וְהַגּוֹי לְמַעְלָה</b>. בעלייה יעלה הישראל לפני הגוי, ובירידה ירד הגוי לפני הישראל.
<b>יָשֹׁחַ</b>. יתכופף.
<b>יָרֹץ</b>. ירוצץ, ישבור.
<h3> ח</h3>
<b>שְׁאָלוֹ</b>. הגוי.
<b>יַרְחִיב לוֹ אֶת הַדֶּרֶךְ</b>. יאמר לו שהולך למקום רחוק מהמקום שאליו באמת מתכוון ללכת.
<b>עַד אֲשֶׁר אָבֹא אֶל אֲדֹנִי שֵׂעִירָה</b>. כך אמר יעקב לעשו כשעשו ביקש להתלוות אליו, ואף שלא התכוון ללכת לשעיר אלא רק עד סוכות (ראה בבלי עבודה זרה  כה,ב).
<h3> ט</h3>
<b>אָסוּר לִקַּח רְפוּאָה מִן הַגּוֹי</b>. לקנות ממנו תרופה או לקבל ממנו טיפול רפואי, מחשש שיהרוג את החולה.
<b>אֶלָּא אִם כֵּן נִתְיָאֲשׁוּ מִמֶּנּוּ שֶׁיִּחְיֶה</b>. שמא בכל זאת יתרפא ממנו. ובשל הסיכוי שיינצל אין חוששים לכך שהגוי יקרב ויזרז את מיתתו (ראה בבלי עבודה זרה כז,ב).
<b>הַמִּין</b>. כופר.
<b>מְלוּגְמָא</b>. מאכל הנלעס וניתן על העור לצורך רפואה.
<b>וּרְטִיָּה</b>. תחבושת המכילה משחה (פה“מ עירובין י,יג).
<b>וְאִם הָיְתָה מַכָּה שֶׁל סַכָּנָה</b>. שעלולה להתפתח לסכנת נפשות.
<b>וְכָל מַכָּה שֶׁמְּחַלְּלִין עָלֶיהָ אֶת הַשַּׁבָּת</b>. ראה הלכות שבת ב,ה.
<h3> י</h3>
<b>וּמֻתָּר לִשְׁאֹל לְרוֹפֵא גּוֹי</b>. מותר להתייעץ עמו על התרופה או הטיפול המתאימים לחולה.
<h3> יא</h3>
<b>וְאָסוּר לְהִסְתַּפֵּר מֵהֶן בִּרְשׁוּת הַיָּחִיד</b>. במקום שאין רבים מצויים הוא אינו מפחד להרגו.
<b>דִּמָּה לַגּוֹי שֶׁהוּא אָדָם חָשׁוּב</b>. התחזה בפניו כאדם חשוב.
<h3> יב</h3>
<b>אָסוּר לִמְכֹּר לַגּוֹיִם כָּל כְּלֵי הַמִּלְחָמָה וכו‘</b>. ראה גם הלכות עבודה זרה ט,ח-ט.
<b>וְאֵין מַשְׁחִיזִין לָהֶם אֶת הַזַּיִן</b>. כגון חרבות ורומחים וכדומה.
<b>קוֹלָרִין</b>. המשמשים לכפיתת אסירים בצוואר.
<b>כְּבָלִים... שַׁלְשְׁלָאוֹת שֶׁל בַּרְזֶל</b>. המשמשים לעינוי ולאיזוק.
<b>עֲשָׁשִׁיּוֹת שֶׁל בַּרְזֶל הִינְדּוּאָה</b>. גושים של ברזל גולמי מארץ הודו, שהברזל שם מובחר ומשתמשים בו לייצור כלי נשק.
<b>תְּרִיסִין</b>. מגינים.
<h3> יג</h3>
<b>לְחַיִל שֶׁל בְּנֵי הַמְּדִינָה מִפְּנֵי שֶׁהֵן מְגִנִּין עַל יִשְׂרָאֵל</b>. שצבא המדינה מגן על ישראל הגרים במדינה.
<h3> יד</h3>
<b>לִסְטֵיס</b>. שודד חמוש.
<b>מְחַזֵּק יְדֵי עוֹבְרֵי עֲבֵרָה וּמַכְשִׁילָן</b>. שבאמצעות מכירת כלי הנשק הוא מאפשר ללסטיס לבצע את מעשיו.
<b>וְכֵן כָּל הַמַּכְשִׁיל עִוֵּר בְּדָבָר וְהִשִּׂיאוֹ עֵצָה שֶׁאֵינָהּ הוֹגֶנֶת לוֹ</b>. המייעץ לאדם שאינו מבין בתחום (‘עור‘) עצה לא טובה.
<b>שֶׁחִזֵּק יְדֵי עוֹבְרֵי עֲבֵרָה שֶׁהוּא עִוֵּר וְאֵינוֹ רוֹאֶה דֶּרֶךְ הָאֱמֶת מִפְּנֵי תַּאֲוַת לִבּוֹ</b>. עובר העברה השבוי בתאוותיו נחשב עיוור, ואסור לחזקו או לסייעו בעשיית העברה (לדוגמאות לאיסור זה ראה למשל הלכות גזלה ה,א, הלכות מלווה ולווה ב,ז).
<h3> טו</h3>
<b>וַאֲפִלּוּ לְהַשִּׂיאוֹ עֵצָה שֶׁיַּעֲשֶׂה דְּבַר מִצְוָה וְהוּא עוֹמֵד בְּרִשְׁעוֹ אָסוּר</b>. שלא להרבות בזכויותיו.
<b>וְלֹא נִתְנַסָּה דָּנִיֵּאל</b>. נענש בהשלכה לגוב האריות או בירידה מגדולתו (ראה בבלי בבא בתרא ד,א).
<b>לָהֵן מַלְכָּא מִלְכִּי יִשְׁפַּר עֲלָךְ</b>. המשך הפסוק: “וחטאך בצדקה פרק ועויתך במחן ענין הן תהוא ארכה לשלותך“, ותרגומו: לכן המלך, עצתי תיטב עליך וחטאתיך בצדקה פדה ועוונותיך בחנינת עניים הלוא תהא אריכות לשלוותך. נבוכדנצר פחד מהתגשמות חלומו הרע ודניאל נתן לו עצה לתת צדקה.
<h2>פרק יג</h2>
<h3> א</h3>
<b>שֶׁפָּגַע</b>. שפגש.
<b>רוֹבֶצֶת תַּחַת מַשָּׂאָהּ</b>. מוטלת עם המשא מחמת הכובד שלו.
<b>מַשָּׂא הָרָאוּי לָהּ</b>. שכרגיל היא מסוגלת לשאת.
<h3> ב</h3>
<b>נִבְהָל</b>. נבוך וחסר אונים.
<b>יָקִים עִמּוֹ וְיַחֲזֹר וְיִטְעֹן מַשָּׂאוֹ עָלֶיהָ</b>. יעזור לו להעמיד את הבהמה ולהעמיס עליה בחזרה את המטען באופן שלא ייפול שוב.
<b>וְלֹא פָּרַק וְלֹא טָעַן בִּטֵּל מִצְוַת עֲשֵׂה</b>. של פריקה, אבל לא ביטל מצוות טעינה שכן לפני הפריקה עדיין לא התחייב בה (חת“ס על י“ד מצוות הובא ביד“פ; ולדעת ערוה“ש חו“מ רעב,ג עובר גם על מצוות עשה של טעינה).
<h3> ג</h3>
<b>הָיָה כֹּהֵן וְהַבְּהֵמָה רוֹבֶצֶת בְּבֵית הַקְּבָרוֹת</b>. אסור לכהן להיטמא בטומאת מת (הלכות אבל ג,א-ד), והנכנס לבית הקברות נטמא.
<b>כְּשֵׁם שֶׁאֵינוֹ מִטַּמֵּא לְהָשִׁיב אֲבֵדָה</b>. כשרואה אבדה בבית הקברות (הלכות גזלה ואבדה יא,יח).
<b>זָקֵן... וְאֵינָהּ לְפִי כְּבוֹדוֹ פָּטוּר</b>. וכן הדין באבדה (שם הי“ג).
<h3> ד</h3>
<b>זֶה הַכְּלָל וכו‘</b>. באופן זה נקבע אם חייב לפרוק ולטעון או שפטור מחמת כבודו.
<b>וְאִם הָיָה חָסִיד עוֹשֶׂה לִפְנִים מִשּׁוּרַת הַדִּין</b>. אם היה חסיד שמידתו לנהוג לפנים משורת הדין.
<b>פּוֹרֵק וְטוֹעֵן עִמּוֹ</b>. אף שפטור מעיקר הדין (וכן הדין באבדה, הלכות גזלה ואבדה יא,יז).
<h3> ה</h3>
<b>עָזֹב תַּעֲזֹב... הָקֵם תָּקִים</b>. מצורת המקור ‘השב‘, ‘הקם‘ נלמד שיש לעשות כך אפילו פעמים רבות (פה“מ בבא מציעא ב,י).
<b>לְהִדַּדֶּה עִמּוֹ עַד פַּרְסָה</b>. ללוות אותו יחד עם הבהמה למרחק פרסה (כמעט ארבעה קילומטר) כדי לוודא שהבהמה לא מתמוטטת שוב.
<h3> ו</h3>
<b>מֵאֵימָתַי יִתְחַיֵּב לִפְרֹק וְלִטְעֹן עִמּוֹ</b>. מאיזה מרחק מחויב לגשת אליו כדי לפרוק ולטעון.
<b>רְאִיָּה</b>. מרחוק.
<b>שֶׁהִיא כִּפְגִיעָה</b>. שנחשבת כמפגש, כלומר ראייה ממקום קרוב.
<b>אֶחָד מִשִּׁבְעָה וּמֶחֱצָה בְּמִיל</b>. שמיל הוא אלפיים אמה.
<b>הָיָה רָחוֹק מִמֶּנּוּ יָתֵר מִזֶּה אֵינוֹ זָקוּק לוֹ</b>. אינו חייב לגשת לעזור לו.
<h3> ז</h3>
<b>אֲבָל לִטְעֹן עָלָיו הֲרֵי זוֹ מִצְוָה וְנוֹטֵל שְׂכָרוֹ</b>. הטעינה היא מצווה וחייבים לעשותה אם בעל הבהמה זקוק לה ומעוניין בה, אך רשאי לדרוש עליה שכר.
<b>וְכֵן בְּשָׁעָה שֶׁמְּדַדֶּה עִמּוֹ עַד פַּרְסָה יֵשׁ לוֹ שָׂכָר</b>. על הזמן שמקדיש לו.
<h3> ח</h3>
<b>מִכָּל מָקוֹם</b>. בכל האופנים.
<b>וְהָלַךְ וְיָשַׁב לוֹ</b>. בלי לסייע לפורק.
<b>וְאִם הָיָה בַּעַל הַבְּהֵמָה זָקֵן אוֹ חוֹלֶה</b>. שאינו מסוגל לפרוק עמו.
<h3> ט</h3>
<b>אִם הָיָה הַגּוֹי מְחַמֵּר אַחַר בְּהֶמְתּוֹ אֵינוֹ זָקוּק לָהּ</b>. משא הישראל אינו ניזוק ברביצת הבהמה, וכיוון שעל הגוי מוטל לפרוק ולטעון, פטור מפריקה וטעינה. שמצווה זו חלה כלפי ישראל אחר ולא כלפי גוי.
<b>מְחַמֵּר</b>. מנהיג את הבהמה.
<b>וְאִם לָאו</b>. אם הגוי אינו מחמר אחר בהמתו ומוטל על הישראל לדאוג למשא שלו.
<b>אֲבָל בֶּהֱמַת הַגּוֹי וּמַשָּׂאוֹ אֵינוֹ חַיָּב לְהִטַּפֵּל בָּהֶן אֶלָּא מִשּׁוּם אֵיבָה</b>. אין בהם חיוב פריקה וטעינה אלא במקרה שסירובו לסייע יעורר שנאה, אבל במקרה שהדבר לא יעורר שנאה פטור.
<h3> י</h3>
<b>חַמָּרִין</b>. המובילים חמורים.
<b>שֶׁרַגְלָיו שֶׁל אֶחָד מֵהֶן רְעוּעוֹת</b>. והוא אינו יכול להתנהל במהירות עם חמורו.
<b>אֵין חֲבֵרָיו רַשָּׁאִין לְהַקְדִּים וְלַעֲבֹר מֵעָלָיו</b>. לעקפו ולהשאירו לבדו.
<b>נָפַל הָאִישׁ</b>. ואינו יכול להתקדם כלל.
<h3> יא</h3>
<b>הָיָה אֶחָד טָעוּן וְאֶחָד רוֹכֵב</b>. חמור אחד נושא מטען ועל החמור השני רוכב אדם ורצו שניהם לעבור במקום צר שיש אפשרות רק לאחד לעבור שם.
<b>מַעֲבִירִין אֶת הָרוֹכֵב מִפְּנֵי הַטָּעוּן</b>. מעבירים ומזיזים את הרוכב מן הדרך כדי לאפשר לטעון לעבור קודם.
<b>רֵיקָן</b>. ללא מטען וללא רוכב.
<b>עוֹשִׂין פְּשָׁרָה בֵּינֵיהֶם</b>. האחד יעבור ראשון וישלם לשני על ההפסד שיש לו בהמתנה (לקמן הי“ב).
<h3> יב</h3>
<b>וּפוֹגְעוֹת זוֹ בָּזוֹ אִם הָיוּ עוֹבְרוֹת שְׁתֵּיהֶן בְּבַת אַחַת טוֹבְעוֹת וכו‘</b>. שנפגשות במרחק קטן במיצר שיש בו אפשרות מעבר לספינה אחת בלבד.
<b>בְּמַעֲלָה גְּבוֹהָה וּפָגְעוּ זֶה בָּזֶה אִם עָבְרוּ שְׁנֵיהֶם בְּבַת אַחַת נוֹפְלִים</b>. דרך צרה במעלה הר שאין בה מקום למעבר שני גמלים יחד.
<b>קְרוֹבָה וּרְחוֹקָה</b>. לאחת הספינות או לאחד הגמלים דרך ארוכה יותר עד היעד שאליו הוא צריך להגיע.
<b>הוֹאִיל וְכֻלָּן בְּדֹחַק אֶחָד</b>. הדחיפות של כולם לעבור במהירות שווה.
<b>הַטֵּל פְּשָׁרָה בֵּינֵיהֶן וְהֵן מַעֲלוֹת שָׂכָר זֶה לָזֶה</b>. שאם יש הפסד מסוים לממתינים, יפצו אותם אלו שהקדימו לעבור.
<b>בְּצֶדֶק תִּשְׁפֹּט</b>. משפט שהוא פשרה (ראה בבלי סנהדרין לב,ב).
<h3> יג</h3>
<b>הַפּוֹגֵעַ בִּשְׁנַיִם אֶחָד רוֹבֵץ וכו‘</b>. אחד זקוק שיפרקו עמו את משא בהמתו, והשני זקוק שיטעינו עמו את המשא על בהמתו.
<b>מִצְוָה לִפְרֹק בַּתְּחִלָּה מִשּׁוּם צַעַר בַּעֲלֵי חַיִּים</b>. כשפורק מהבהמה הרובצת תחת משאה מסיר ומונע ממנה צער בנוסף לסיוע שמסייע לבעליה.
<b>שְׁנֵיהֶן</b>. בעלי שתי הבהמות.
<b>הָיָה אֶחָד שׂוֹנֵא</b>. הייתה שנאה בין הבא לפרוק ולטעון לבעל הבהמה שנזקקת לטעינה.
<b>מִצְוָה לִטְעֹן עִם הַשּׂוֹנֵא תְּחִלָּה כְּדֵי לָכֹף אֶת יִצְרוֹ הָרַע</b>. שלאדם יש רגש טבעי לסייע רק לאוהביו ולא לשונאיו, וכנגד זה מצווה התורה שיסייע אף לשונאו, ולא זו בלבד אלא שיקדים אותו לאוהבו כדי להכניע רגש זה.
<h3> יד</h3>
<b>הַשּׂוֹנֵא הָאָמוּר בַּתּוֹרָה</b>. במצוות פריקה “כי תראה חמור שנאך רבץ“ (שמות כג,ה).
<b>הוּא מִיִּשְׂרָאֵל לֹא מֵאֻמּוֹת הָעוֹלָם</b>. שאין מצווה לפרוק מבהמתם (לעיל ה“ט).
<b>וְהֵיאַךְ יִהְיֶה לְיִשְׂרָאֵל שׂוֹנֵא מִיִּשְׂרָאֵל וְהַכָּתוּב אוֹמֵר לֹא תִשְׂנָא אֶת אָחִיךָ בִּלְבָבֶךָ</b>. ראה הלכות דעות ו,ה.
<b>שֶׁרָאָהוּ לְבַדּוֹ</b>. ללא עד נוסף שיכול להצטרף עמו לעדות (שאם יש עד נוסף יכולים להעיד על מעשיו בבית דין ואז כולם צריכים לשנוא אותו ואינו בגדר ‘שונאך‘, בבלי פסחים קיג,ב).
<b>וְלֹא יַנִּיחֶנּוּ נוֹטֶה לָמוּת שֶׁמָּא יִשְׁתַּהֶה בִּשְׁבִיל מָמוֹנוֹ וְיָבֹא לִידֵי סַכָּנָה</b>. אדם המתעכב בדרך בגלל ממונו עשוי להגיע למצב של סכנת נפשות מהסכנות שמצויות בדרך, ולכן מתייחסים להשארתו שם כהפקרת אדם המצוי בסכנת מיתה (‘נוטה למות‘).
<b>וְהַתּוֹרָה הִקְפִּידָה עַל נַפְשׁוֹת יִשְׂרָאֵל בֵּין רְשָׁעִים וכו‘</b>. אף שהאדם עובר עברות, אם הוא אינו כופר בעיקרי האמונה ואינו מתכוון למרוד או להכעיס, יש לשמור על חייו ולהקפיד לא לסכנו (ראה לעיל ד,י-יב).
<b>יד</b>. שו“ע חו“מ רעב,יא.
<b>הֲרֵי זֶה מִצְוָה לְשָׂנְאוֹ עַד שֶׁיַּעֲשֶׂה תְּשׁוּבָה וְיַחֲזֹר מֵרִשְׁעוֹ</b>. השו“ע העתיק את דברי הרמב“ם, ומדבריהם משמע שאף שמצווה לשונאו מכל מקום יש להקדימו לאחרים כדי לכוף את יצרו. ששנאה זו מעוררת בינם שנאות נוספות אסורות (ב“ח בשם תוס‘ פסחים קיג,ב; וראה תניא פרק לב שכתב שאף על פי שצריך לשנוא את הרע שבו צריך גם לאהוב את הטוב שבו). ולדעת הרמ“א (סעיף י) חובת הקדמת השונא היא בשונא רגיל, אבל אם שונאו מחמת שעבר עברה אין חובה להקדימו כדי לכוף יצרו שהרי יפה עושה ששונאו (ומכל מקום עדיין חלה עליו מצווה לסייע לו בפריקה וטעינה).﻿
