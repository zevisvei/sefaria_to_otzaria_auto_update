<h1>תנאי בנישואין ובגט</h1>
<h2>תנאי בנישואין ובגט</h2>
<h3>דברי הקדמה מאת רבי יחיאל יעקב וויינברג</h3>
ראיתי את הקונטרסים הגדולים של הרב הגאון ר' אליעזר ברקוביץ שליט"א בעניני תנאי בקידושין ובנישואין והם מצטיינים בבקיאות עצומה ובחריפות עמוקה מאד, ובהגיון זך וישר הוא יורד ליסודי יסודות של ההלכה ומעלה פנינים שעל ידם מתישבות כמה פליאות שהתלבטו בהן כמה מרבותינו האחרונים ז"ל, אין כל ספק שקונטרסים אלה ראוים לפרסום ולדיון רחב מצד גדולי ההלכה.
הם מהווים ספר גדול, המפליא הן בבקיאותו והן בניתוחי הענינים לעומקם ולרוחבם ולא ראיתי דוגמתו בין ספרי האחרונים השונים של מחברי זמננו, הכל יודעים את חומר הבעיות שעלו בזמננו הן בא"י הן בחו"ל, בעיות שלא נמצא להן פתרון ושהן מסכנות את האישות ומחריבות את טהרת המשפחות בישראל, וראוי שגם גדולי דורנו ידונו בהן והספר הנ"ל ישמש מצע ובסיס לעיון ולדיון חדש.
אמנם ידוע כי בדור שלפנינו פורסם ספר בשם אין תנאי בנישואין, שבו יצאו גדולי גאוני הדור ז"ל לאיסור גמור של הטלת תנאי בקידושין ובנישואין, אבל המחבר דידן מדגיש בדיוניו שלא יצא חס ושלום לחלוק על גדולי הדור הקודם, אלא בשביל שהמצב נהיה גרוע מאד, ובעיות חדשות חמורות השתרגו ועלו על הפרק, בעיות שגדולי הדור הקודם לא נתקלו בהן, הענינים הגיעו עד כדי כך שנשים רבות נפרדות מבעליהן רק בערכאות לבד בלי גט פיטורין כדין תורה, והולכות ונישאות לאחרים ועל ידי זה מתרבים חלילה ממזרים בישראל, ואילו היו אלה מקרים בודדים כמו בדור הקודם, גם כן היו צריכים לדון בכובד ראש לחפש תקנה לדור, על אחת כמה וכמה שהדבר הפך לתופעה המונית, רחמנא ליצלן, ומשפחות אלה שנטמעו מתערבות לעתים עם משפחות שנשתמרו בקדושתן באין משים, וגדול כח היצר והתשוקה להתחבר על ידי נישואין, על כן אמרתי שאין לעבור בשתיקה ובשב ואל תעשה על הופעת הפרצה הזאת, ויש צורך דחוף לעיין באפשרות ובצורך החיוני של תקנות, להסיר מכשולים נוראים מחוגים רחבים, ואף גם מחוגי שלומי אמוני ישראל.
זאת ועוד, האיסור שפרסמו אותו גדולי הדור הקודם, היה מכוון בעיקר נגד התנאת התנאי של רבני צרפת, שזה היה תנאם: באם יתפרד הזוג בערכאות יהיו הקידושין שם בטלין מעיקרא. נגד זה טענו הגאונים מכל הארצות, שדבר זה יגרום לביטול קדושת האישות בישראל חס ושלום, וכל הענין יהפוך למין חוזה של שותפות שאפשר לבטלו כל אימת שאחד מהשותפים אינו רוצה בהמשך קיום השותפות, ואף אשה המסרבת באישות יכולה לבטלה על ידי הערכאות, ובאופן זה בטלה האישות בישראל, ונמצא שהאישות תלויה בעקיפין בדעת הערכאות, ונתגלה הדבר שהתנאי אינו אלא הערמה לכסות על המשפט הערכאי, בעוד שהרב ברקוביץ מצמצם את אפשרות התניית התנאי על מקרים מסוימים ומסלק את התלות בערכאותיהם, כאשר יווכח המעיין בספרו.
והנה בדין היה להתעמק בעיון רב ועמוק בספרו הנ"ל ולנקוט עמדה ברורה אם לחיוב אם לשלילה, אלא שחרפו עלי החלאים ל"ע, וגברה החולשה ל"ע, ונבצר ממני לרדת ולצלול בים הגדול הזה של סברות, מסקנות וחידושים רבים, אשר חונן בהם המחבר הגדול הרב ברקוביץ שליט"א, אלא משום חשיבות הענין וחביבותא דגברא דנן לא אעלים את אשר עם לבבי, יש להתבונן מה הניע את גדולי הפוסקים בדור העבר לחלוק על עמודי ההלכה, הלא המה הרמ"א הנודע ביהודה והחתם סופר ויצאו נגדם, ובעיקר נטו לדעת השלטי גבורים בכתובות פרק המדיר, וז"ל: לשון הריא"ז, בעל הרי זו מקודשת קידושין גמורין ואפילו קידש על תנאי... ואמר הריני בועלך על מנת שאין עליך מומין או נדרים או על תנאי אחר, כגון על מה שירצה אבא, אף על פי שלא רצה האב מקודשת, לפי שאין אדם עושה בעילתו בעילת זנות, שהרי זו תחילת בעילתו לשם אישות היתה, וזה שהתנה כסבור שלא יעברו על תנאו, ולפיכך אף על פי שלא נתקיים התנאי הרי אי אפשר לבטל בעילת האישות והרי זו מקודשת, עכ"ל (ועיין בהגהות אשרי שם).
הרי שבמילים ברורות דוחה בכל כוחו את כל ענין תנאי בנישואין, ומסיק שאין תנאי בנישואין, בכדי להבין את עומק דבריו יש לצרף לכאן מה שכתב בשלטי גבורים (קידושין פ"ג) בשם ריא"ז בדין מקדש בלא עדים, וז"ל: ונראה בעיני שאם הוחזקו באותן הקידושין ועומדין בחזקת איש ואשתו, אף על פי שאין להם עדי קידושין ולא עדי יחוד שלא נתיחדו בפני עדים הכשרים להם, הואיל ומוחזק במקומן בחזקת איש ואשתו, הרי חזקה זו כמו עדות ברורה גמורה, עכ"ל. ויש להתעמק ולהבין דבריו, שלפי דעתו עצם החיים של חיי אישות מהווה לפי עצם מהותו קידושין ולפי עומק פשוטן של דברים יש לחדש ולהבין את דברי הגמרא (כתובות ג ע"א) כל דמקדש אדעתא דרבנן מקדש ואפקעינהו רבנן לקידושי מיניה, א"ל רבינא וכו' קידש בביאה מאי, א"ל וכו', שויוה רבנן לבעילתו בעילת זנות. הרי עומק כוונת הגמרא, שרק לחז"ל היה הכוח לשוות לבעילתו בעילת זנות, אבל בלא זה היו עצם חיי האישות עם ביאה קובע מצב ומעמד של קידושין, וכך יש להבין כוונת השלטי גבורים.
יסוד גדול באדני היכל הפוסקים של עמנו מצאו גדולי הפוסקים של הדור העבר, בספר דברי מלכיאל (חלק חמישי סימן קכא) בתשובתו לרבנים בפריז, שמחו נגד התקנה של רבני צרפת עי"ש, וז"ל: ועוד כי על ידי זה תתרבה הפריצות חס וחלילה בישראל, שיאמרו שהקידושין אין בהם ממש ובידנו לבטלם על ידי השופט, ועוד דאף בזמן הש"ס לא עשו תקנות כאלה רק במקום שיש לחוש למכשול בשוגג (עיין גיטין לג).
הנה אחר כל האמור לעיל, זאת לפי עניות דעתי הבעיה היסודית שיש להציע לגדולי הרבנים של ימינו, על בסיס הקונטרס הגדול של הרב ברקוביץ שליט"א, אשר בא בכוח של עמילות ויגיעה עצומה בתורה והקדיש לילות כימים ללון בעומק עמקה של הלכה.
מדרכי הוראה וממנהגיה, נהוג בידי תופשי תורת הפסיקה בישראל שנרתעים הם ונפשם נוקעת מלהתיר תנאי בקידושין ובנשואין, יש להתעמק בכוונת דברי הגמרא אין אדם עושה בעילתו בעילת זנות, שהמדובר כאן אינו רק בגדר העבירה המוגדרת בעילת זנות, אלא חז"ל הגיעו לסוף דעתו של אדם, שלא ניחא ליה להפוך את כל היסוד של החיים, את חיי אישות, למין חוזה הדדי, בצורה של חוזה המקובל בדרך מקח וממכר, שאפשר לבטלם ברצון שניהם, או ברצון אחד מהם.
היוצא מזה, כי אפילו חיי נישואים של זוג, שלעולם לא יפרדו ולא יתגרשו זה מזה, בכל זאת כל משך תקופת חייהם יחד, ילבש צורה של ארעיות ובלתי יציבות, ובכן יש להכריע מה להעדיף ולעשות תקנה, האם לשמור על קדושת ונצחיות חיי הנישואין בחינת 'וארשתיך לי לעולם', ולשים לב שגם בחוגי שלומי אמוני ישראל האמונים עלי יראה קדושה וטהרה, שלא לגרום חו"ש אצלם למין זעזוע וצינון של קדושת חיי האישות ע"י חופה וקידושין, או להתחשב עם רוע המצב המקולקל שהתפשט בדורנו זה, נימוק גדול וחשוב אשר אין לזלזל כלל וכלל בחשיבותו, ריבוי והתפשטות עצומה של מקרי זוגות המתחברים שלא כדין ושלא כתורה שוב, עם בן זוג אחר, אחרי שנתפרדו רק בערכאות, כיוון שלא יכלו להתגרש בבית דין בגלל הסיבות הידועות (מחלת הרוח של הבעל, או סירוב שרירותי של אחד הצדדים שלא כדין, שלא להסכים לגט), והחידוש בדורנו הוא הפשיון והריבוי של נגע זה, שהפך כבר לצרת רבים ולקלקול הדור חס ושלום, ויש נימוקים ושיקולים לתרי עברי דנהרא.
לא באתי לפסוק ולהכריע, אלא להפנות לב גדולי הפוסקים על חיוניות וחשיבות הבעיה, אשר המחבר הגדול הרב ברקוביץ, שליט"א דן בה, ושאין להשתמט ממנה, אלא לטרוח ולדון שוב על בעיה חמורה זו.
<h3>פרק א; קידושין על תנאי</h3>
עיקר דברינו לסדר את השיטות בדין קידושין על תנאי, בתנאים משלשה סוגים שונים.
האחד - כאשר התנאי מתברר בשעת הנשואין. מעין זה הם התנאים המוזכרים במשנה ובגמרא בפרק המדיר (כתובות עב, ב) כגון: המקדש את האשה על מנת שאין עליה נדרים או הך דקדשה על תנאי וכנסה סתם בפלוגתא דרב ושמואל, קיום התנאי תלוי לגמרי במצב נוכחי, השאלה היא: מה טיבה של אשה זו? האם נדרנית היא או לא?.
השני - אמנם יש לדון גם על תנאים שקיומם אינו תלוי במצב נוכחי, אלא בדבר שיקום דוקא לאחר גמר הנישואין, מעין זה הוא חידושו של המהר"י ברי"ן המקדש את האשה ויש לו אח מומר המובא ברמ"א (אה"ע סימן קנז סעיף ד). לפי דבריהם יכול הבעל לקדש ולהתנות שאם האשה תפול לפני המומר ליבום שלא תהא מקודשת, הרי כאן קיום התנאי תלוי בענין שאיננו בעולם כלל בשעת הקידושין והנישואין ושיולד או לא יולד לאחר זמן, ואפילו לאחר שנגמרו חיי האישות של הבעל ואשתו, ואף בכגון תנאי זה יש להבדיל בין שני מינים, האחד הוא מעין אותו התנאי המובא ברמ"א, בדוגמא זו התנאי תלוי במצב שיקיים לאחר מיתת הבעל.
השלישי - אמנם יש גם לשער תנאי אחר, מחד, דומה לתנאי של מהר"י ברי"ן ומאידך שונה ממנו. דומה לתנאו בזה שהתנאי תלוי במה שהוא איננו בעולם בשעת גמר הנשואין ולא ישתכלל אלא לאחר מכאן, ושונה מתנאו של המהרי"י ברי"ן בזה שמצב או הענין שבו תלוי קיום התנאי או אי קיומו יולד ויתברר לא לאחר מיתת הבעל אלא בחייו.
דוקא בירור הענין בדין תנאי מהסוג השלישי הוא עיקר מגמתנו. לו היה אפשר לסדר קידושין על תנאי כגון זה, כדת משה וישראל, היה עולה בידינו לפתור בעיה חמורה שהיא עוקבת את קדושת חיי האישות בתפוצות ישראל באשר הם בפרט בימינו, עובדא היא, שפעמים רבות קידושין ונישואין שנעשו כדת משה וישראל מופרים בערכאותיהם לפי החוקים האזרחיים של המדינות, בעונותינו הרבים הם מעשים כמעט בכל יום, שהבעל מסרב לפטור את אשתו בגט פיטורין מטעם איזו קטטה שביניהם, או משום חימוד ממון, שרוצה שישלמו לו בעד הגט, או סתם משום שאיננו מקבל עליו עוד את עול התורה בחיי האישות.
אין זו שאלה רק של בנות ישראל יושבות אלמנות חיות, אלא שפעמים רבות אינן יכולות לעמוד בנסיון ונישאות לאחר זמן אפילו ליהודים ע"פ מנהגיהם של "המתקנים" [הרפורמים], שעל פי רוב אינם דורשים גט פטורין לסדר קידושין בכגון זה, ודאי שמחויבים אנו למצוא פתרון לבעיה חמורה זו, בפרט שיש פתרון על יסודות ההלכה ע"פ תורתנו הקדוש, לכאורה נראה שזה תלוי בשאלה אם יש תנאי כזה בנישואין, שאם יארע מקרה מסוים לאחר הנישואין בחיי הבעל והאשה, הקידושין לא יחולו למפרע, מכיון שעל פי רוב יש תקנה לאיש ע"פ היתר מאה רבנים, נעיין בתנאי שהוא לטובת האשה להגן עליה מפני העיגון.
אין רצוננו להציע כאן מה צריך להיות צורת תנאי בדיוק, שרבים מגדולי הרבנים בדורות שלפנינו דנו בשאלות דומות לשאלתנו, ואין אנו מעיזים לחדש חידושים שהם לא ראו ולמצוא פתרונות שהם לא מצאו, אמנם בעוה"ר המצב הולך ומחמיר מיום ליום ובעיות חמורות שהדורות הקודמים לא נוסו בהן חותרות תחת יסודות חיי האישות בישראל ומסכנות אותן, ולמען ה' ולמען קדושת עם ישראל מחויבים אנו להתישב בדבר בימים אלה מחדש לפי חומר הבעיה של ימינו אנו, ולפי המצב הנוכחי בדורנו, אולי בחסדי ה' נמצא תרופה.
רק לדוגמא, נעיין בתנאי מעין זה, האשה מתנה שאם שנתיים לאחר שיופרו הנישואין ע"פ חוקים אזרחיים הבעל יסרב ליתן גט לאשתו וישא אשה אחרת בלי היתר מאה רבנים, או שאם ידרוש ממון בעד נתינת הגט, הקידושין יהיו בטלין למפרע, אם נמצא שיש מקום לתנאי כזה, אז יהיה אפשר לטכס עצה איך להגדיר את עצם צורת התנאי הלכה למעשה באופן שלא נכשל חס וחלילה בעניני אשת איש, אמנם אין זה מתפקידנו, שלא באנו להורות הלכה למעשה, רק לברר בעה"י לפי כוחותינו הקלושים את השיטות והעיקרים השייכים לעניננו ואין אנו בני חורין להפטר מזה.
<big><strong>תנאי התלוי בדבר שקיים לפנינו בשעת הקידושין והנישואין </strong></big>
<b>א. פסק השו"ע ומקורו</b>
פסק השו"ע (אה"ע סימן לח סעיף לה) וז"ל: המקדש על תנאי וחזר אחר כמה ימים וביטל התנאי, אע"פ שביטלו בינו לבינה שלא בפני עדים, בטל התנאי, והרי היא מקודשת סתם, וכן אם היה התנאי מן האשה וביטלה אותו בינה ובינו, בטל התנאי, לפיכך המקדש על תנאי ובעל סתם או כנס סתם הרי זו צריכה גט, אע"פ שלא נתקיים התנאי, שמא ביטל התנאי כשבעל או כשכנס, עכ"ל. דין זה מיוסד על דברי הרמב"ם (אישות פ"ז הכ"ג) כלשונו בשינוי מעט.
המחבר הלך לשיטתו בבית יוסף (שם) שכתב, הרמב"ם העלה דין זה מהא דפרק המדיר (כתובות עד ע"א) במקדש על תנאי ובעל דאמר רבי אלעזר דברי הכל צריכה הימנו גט, א"כ פלוגתת רב ושמואל (כתובות עג ע"א) בלא בעל, ופליג רבי אלעזר אאביי, ופסק הרמב"ם כרבי אלעזר וכרב, דהלכתא כרב באיסורי, וא"כ גם בשלא בעל צריכה גט, כיון שכנסה סתם אחולי אחליה לתנאיה, כבר העיר הר"ן (שם) שהמחילה איננה ודאית, ודוקא לאביי שמפרש טעמו של רב משום שאין אדם עושה בעילתו בעילת זנות ובעל לשום קידושין הרי היא ודאי מקודשת, אבל מטעם דאחולי אחיל אינה אלא ספק מקודשת, וכן פסקו הרמב"ם והשו"ע שבכנס סתם או בעל סתם יש לחוש שמא ביטל התנאי.
<b>ב. שיטת תוספות</b>
אמנם יש לעיין בטעם המחילה, מדוע נאמר שביטל את תנאו?, בתוספות בפרק המדיר (כתובות עג ע"א ד"ה בההיא קאמר רב דליכא תנאה) ובפרק בית שמאי (יבמות קי ע"א ד"ה בההיא קאמר רב), מפרשים דברי רבי אלעזר דמשום שאין אדם עושה בעילתו בעילת זנות אית לן למימר דאחליה לתנאיה, והיה בדעתו שיחולו קדושי כסף מדלא הזכיר התנאי, ואפילו כשבעל החשש אינו שמא יבעול לשם קידושין, אלא שמא מחל תנאו ודעתו על קידושי כסף הראשונים, לפי זה אליבא דתוספות פלוגתת אביי ורבי אלעזר בשני ענינים, לאביי ודאי הוא שאין אדם עושה בעילתו בעילת זנות, ולרבי אלעזר אינו אלא ספק, אכן לאביי מטעם אין אדם עושה בעילתו בעילת זנות אינו מוחל תנא, אלא מקדש בביאה לשם קדושין גמורין, ולרבי אלעזר מטעם שאין אדם עושה בעילתו בעילת זנות יש לחוש שמחל את התנאי, אבל לשמא בעל לשם קידושין לא חיישינן כלל.
הנה באמת לא נמצא בתלמוד בפירוש, שלרבי אלעזר טעם המחילה משום שאין אדם עושה בעילתו בעילת זנות, אלא סברא זו היא חידושם של התוספות שהעלו מדיוק הסוגיות, שבפרק בית שמאי (יבמות קי ע"א) שנקטה הצריכותא לשתי פלוגתות רב ושמואל ההפך ממה שנמצא בפרק המדיר, לפי הסוגיא ביבמות הווה אמינא שדוקא גבי קדשה על תנאי וכנסה סתם אמר רב שצריכה גט משום 'דאיכא תנאה' איחולי אחליה לתנאיה, ובפרק המדיר הסברא הראשונה היא ההיפך, שאילו פליגי רק אצל קטנה שלא מיאנה הוה אמינא שדוקא שם משום 'דליכא תנאה', אמר רב שאין צריכה גט משני, אבל בקדשה על תנאי, על תנאו סמך ובועל לשם קידושין הראשונים.
התוספות מקיימים ב' הנוסחאות, ומפרשים סוגיא דהמדיר אליבא דאביי וסוגיא דיבמות אליבא דרבי אלעזר (עיין בתוספות בכתובות וביבמות), שמתוך שינוי הנוסחאות בשתי הסוגיות הוציאו חידושם שלרבי אלעזר טעם המחילה הוא משום שאין אדם עושה בעילתו בעילת זנות. לעומתם, רש"י ביבמות מגיה הגירסא שם לפי הגירסא בכתובות שכתב, וז"ל: ה"ג צריכא ראי איתמר בהא בהא קאמר רב משום דליכא תנאי והכי איתא בכתובות בפרק המדיר, ע"כ.
לכאורה הגם שתוספות העלו את חידושם מדיוק לישנא דתלמודא, אין הלשון מדויק שפיר לפי דבריהם, שאיתא בפרק בית שמאי: "צריכא, דאי איתמר ההיא, בההיא קאמר רב משום דאיכא תנאה וכיון דבעל אחליה לתנאיה אבל בהא וכו'", ע"כ. לפי דבריהם ההבדל הוא בין קטנה שלא מיאנה, ובין קדשה על תנאי, שלגבי קטנה אין כאן בעילת זנות שהרי היא מקודשת מדרבנן, אבל גבי קדשה על תנאי אם לא ימחול את תנאו תהיה בעילתו בעילת זנות, לפי שיטתם העיקר חסר מן הספר. אלא כך הוה ליה למימר: דאי איתמר ההיא, בההיא קאמר רב משום דאין אדם עושה בעילתו בעילת זנות וכיון דבעל אחליה לתנאיה אבל וכו'. ועוד, שדוקא לאביי דסבר דמשום שאין אדם עושה בעילתו בעילת זנות גמר ובעל לשם קידושין מחדש, הדבר תלוי בבעל או לא בעל, אבל אליבא דרבי אלעזר לפי דברי התוספות, אין המחילה תלויה בבעל או לא, הוא הדין כונס לשם בעילה, ומכיון שאין אדם עושה בעילתו בעילת זנות מחל התנאי, מה הבדל יש בין בעל ובין כנס ולא בעל, כך הוה ליה למימר: וכיון דכנס אחליה לתנאיה (ראה עוד בזה להלן).
אמנם, נכון הוא שאפילו אליבא דרבי אלעזר צריכים לחלק בין בעל ובין לא בעל לשמואל, דדוקא בשבעל דברי הכל צריכה ממנו גט, אבל בלא בעל סבר שמואל דאין צריכה גט, אמנם לרב אין שום הבדל ביניהם, א"כ מדוע נאמר בצריכותא בההיא קאמר רב דכיון דבעל אחליה לתנאיה, והנה באמת לפי שיטתם עצם ההבדל בין בעל ובין לא בעל לשמואל אליבא דרבי אלעזר קשה להבין, מכיון שגם שמואל מודה דכשבעל הוא מוחל את תנאו משום דאין אדם עושה בעילתו בעילת זנות, מדוע לא נאמר כך גם בכנס, אם לא שנאמר שלפי התוספות יתפרש שמואל באופן כשבעל צריכה ממנו גט, משום שאין אדם עושה בעילתו בעילת זנות ובעל לשם קידושין, אבל כשלא בעל אינה צריכה גט דאינו מוחל את התנאי, וא"כ יפרש רבי אלעזר שיטת שמואל כמו שאביי מפרש טעמו של רב, והוא דכתבו התוספות שמשום שאין אדם עושה בעילתו בעילת זנות הוא מוחל את התנאי, היינו דוקא לרב, הרי לכאורה זה דוחק גדול וגם תוספות לא הזכירו מזה כלום.
בע"ה נבאר להלן שלפי רש"י טעם המחילה שונה לגמרי מפירוש התוספות.
<b>ג. שיטת הרי"ף והרמב"ם</b>
אלא ששיטת הרמב"ם שעליה מיוסד פסקו של המחבר (לעיל) צריכה ביאור, שפסק, שבין בעל ובין כנס האשה צריכה גט מספק, משום דחיישינן שמחל על תנאו, אלא שהרמב"ם לא פירש מטעם המחילה, ננסה לברר דעתו, הנה, בנוסף לפירושיהם של אביי ורבי אלעזר (אליבא דתוספות), גם רבה מפרש פלוגתת רב ושמואל בקדשה על תנאי באופן מיוחד, בפירוש דבריו יש פלוגתא רבתי בין גדולי הראשונים, הרמב"ם בתשובותיו (סימן קסח, הוצאת פריימן) מחזיק בפשיטות בשיטת הרי"ף, מכיון שהבנת מסקנת פסקו של הרי"ף תלוי בשיטתו בפירוש דברי רבה, וגם הרמב"ם מסכים עמו נברר שיטת הרי"ף.
דברי הרמב"ם (אישות פ"ז הכ"ג) בנויים על שיטת הרי"ף, אלא שבפירוש דבריו נחלקו הבית יוסף והדרישה, יסוד פלוגתתם נעוצה בקושיית הבית יוסף על הטור (סימן לט), שפסק, וז"ל: ואם קדש על תנאי ובעל סתם ויש עדים על היחוד צריכה גט מספק, אפילו בעל לאלתר לאחר הקידושין, שאין אדם עושה בעילתו בעילת זנות ובעל לשם קידושין, עכ"ל. הרי פסק שדוקא כשבעל צריכה היא גט משום ספק, והקשה בבית יוסף, דברי הטור אלו סותרים מה שכתב (סימן לח) בשם הרמב"ם, שאפילו כנס סתם ולא בעל יש לחוש לקידושין, הבית יוסף הניח בקושיה.
הדרישה (סימן לח) טרח ליישב דברי הרמב"ם, באופן שמעיקרא לא תהא סתירה בדברי בטור, שהנה הטור גורס ברמב"ם (וכן כתב בב"י), וז"ל: לפיכך המקדש על תנאי וכנס אח"כ סתם, או בעל סתם צריכה גט וכו', עכ"ל. היינו דוקא כנס ובעל, לפי דבריו הרמב"ם משתמש כאן במלה "כנס" כמו הרי"ף, דהנה הרי"ף מפרש הא דאמרה הגמרא אליבא דרבה במסקנא דרב ושמואל פליגי בטעות אשה אחת כעין שתי נשים, היינו שכנס לאחר זמן, ובטעות אשה אחת גרידתא כולי עלמא לא פליגי דאינה צריכה גט, היינו כשבעל מיד.
הדרישה הבין מדברי הרי"ף, שההבדל בין טעות אשה אחת גרידתא, ובין כעין שתי נשים, הוא, שכאן הבעילה היא מיד ושם היא לאחר זמן, כיון שכן כל שהרי"ף כתב "כנס" כונתו "כנס ובעל", הרי"ף פוסק כהא דאמר רב כהנא משמיה דעולא שהמקדש על תנאי ובעל דהיינו מיד, צריכה הימנו גט מספק, א"כ אין נפקא מינה בין טעות אשה אחת כעין שתי נשים לבין טעות אשה אחת גרידתא, דהיינו בין שכנס ובעל לאחר זמן ובין בעל מיד, בשניהם צריכים גט מספק, בדרך זו מיישב קושית הבית יוסף על הטור, שגם הטור סובר שכנס שברי"ף הוא כנס ובעל לאחר זמן, ויפה הביא (בסימן לח) את דברי הרמב"ם, שבין כנס ובין בעל סתם הרי היא מקודשת מספק, ואילו (בסימן לט) כתב שצריכה גט "אפילו כשבעל לאלתר", שגם הרמב"ם הולך בשיטת הרי"ף, וכונתו דוקא כנס ובעל, לפ"ז דברי הרמב"ם מפורשים כך: "לפיכך המקדש על תנאי וכנס אח"כ סתם", זאת אומרת, שכנס ובעל לאחר זמן, דהיינו טעות אשה אחת כעין שתי נשים, ובזה הלכתא כרב אליבא דרבה, "או בעל סתם" דהיינו לאלתר, שבזה פסקינן כרב כהנא משמיה דעולא, "צריכה גט" מספק.
המעיין בדברי הר"ן (שם) בכל הסוגיא היטב, יראה ברור שלהר"ן פירוש אחר בדברי הרי"ף, ובחינם צידד הדרישה לאמר שגם הר"ן לא כתב דבריו בהחלט גמור, שפירש הר"ן, שאליבא דרבה, חשש הקידושין אינו תלוי כלל בבעל או לא בעל, אלא באם עשה מעשה מיד או לאחר זמן ואין הבדל בין אם המעשה הוא כניסה או בעילה. שכתב, דלרבה 'אין לך יפוי כח מחמת בעילה כלום', והביא ראיה מלשון הגמרא בסוגיא דהמדיר (כתובות עד ע"א) "אלמא כיון דעבד מעשה אחולי אחליה לתנאיה". אם המעשה הוא לאחר זמן ואפילו אינו אלא כניסה, כיון שהיה לו להזכיר תנאו ולא הזכירו הרי מחלו, ואם המעשה הוא מיד לאחר הקידושין אין צורך בהזכרת התנאי ולא מחל התנאי, אפילו המעשה הוא בעילה, ולפי המסקנא אין הבדל בין לאלתר ולאחר זמן, וא"כ בין בעל ובין כנס ואפילו לא בעל צריכה גט מספק, זוהי שיטת הר"ן בפירוש דברי הרי"ף והרמב"ם, עיין במגיד משנה שהבין כן בכוונת הרמב"ם, בכנס אפילו לא בעל, ובחינם דחק הדרישה בלשונו של המגיד משנה שרק הרמב"ם סובר כן ולא הרי"ף, זה אינו, שהרי כבר באנו הנמצא בתשובת הרמב"ם, שתפס שיטת הרי"ף לגמרי.
לכאורה מרברי הרי"ף עצמו יש להוכיח שלא כהדרישה, שהרי בפסקיו בפרק האיש מקדש (קידושין נ ע"א) כתב, וז"ל: וגרסינן התם אתמר קדשה על תנאי וכנסה סתם וכו', וקיימא לן כרב, דהלכתא כרב באיסורי, וגרסינן תו התם, אמר רב כהנא משמיה דעולא המקדש על תנאי ובעל צריכה ממנו גט זה, היה מעשה ולא היה כח בחכמים להוציאה בלא גט, עכ"ל. המעיין היטב בפסקי הרי"ף בפרק המדיר יראה, שמה שכתב הרי"ף בהאיש מקדש, דהלכתא כרב באיסורי, היינו כרב אליבא דרבה, שהרי אחר שפירש את דברי רבה בסוגיא דהמדיר, כתב, וז"ל: ופריק רבה להנהו תיובתא כולהו וקא מסייע ליה מדרבי יוחנן וכו', אלו דברי רבה, ואפילו הכי לית הלכתא כוותיה, דהא אסקינן אמר רב כהנא משמיה דעולא וכו', עכ"ל. הרי מוכח מלשונו שמן הראוי היה לפסוק כרבה, אלא משום הא דרב כהנא לא פסקינן כוותיה, א"כ דוקא במה שפליג רב כהנא ארבה לית הלכתא כרבה, דהיינו כשקידש על תנאי ובעל לאלתר, אבל בהא דטעות אשה אחת כעין שתי נשים דברי רבה קיימים, ומפני זה כתב הרי"ף בפרק האיש מקדש והלכתא כרב באיסורי.
עתה נתבונן, אם באמת כונת הרי"ף בהא דכנס לאחר זמן [שהוא טעות אשה אחת כעין שתי נשים] שהוא כנס ובעל, מה צורך יש לפסוק ולומר בפירוש "וקיימא לן כרב דהלכתא כרב באיסורי", הרי מאחר שפסק כרב כהנא שאפילו בבעל לאלתר צריכה הימנו גט, מכל שכל כשכנס ובעל לאחר זמן, שאז ודאי מחל את התנאי, אמנם אם נאמר שכנס פירושו דוקא כנס ולא בעל, אז ודאי יש צורך לומר דהלכתא כרב באיסורי, דלולי זה היה אפשר לפרש דברי רב כהנא דוקא כשבעל, ומשום שהוא בועל לשם קידושין שאין אדם עושה בעילתו בעילת זנות, ומפני זה כתב הרי"ף דאינו כן, אלא הלכתא כרב, דאפילו כנס ולא בעל צריכה גט מספק, שאין החשש תלוי בבעל או לא, אלא בעשיית מעשה, בין היא בעילה ובין היא כניסה, שכיון שעביד מעשה ולא הזכיר את תנאו, יש לחוש שמחלו.
לעניות דעתי מפשטות דברי הרי"ף ודאי משמע שאין לטעם המחילה שום שייכות לאין אדם עושה בעילתו בעילת זנות, כשנעיין היטב בלשונו נראה שיש לו גירסא אחרת בדברי רבה בפרק המדיר, וז"ל: אמר רבה מחלוקת דרב ושמואל בטעות שתי נשים, מדהוה ליה למידק ולא דק אחולי אחיל לתנאיה, אבל בטעות אשה אחת דברי הכל אינה צריכה ממנו גט, אמר ליה אביי והא מתניתין וכו', אלא אמר רבה מחלוקת בטעות אשה אחת כעין שתי נשים וכו', ע"כ. וסיים: הא שמעתא צריכינן לפרושה, דחזינן בה כמה רבוותא דשקלי וטרו בה ולא סלקא לחד מינייהו כהוגן, עכ"ל. והביא שיטות בפירוש דברי רבה ודחאן, ומסיים בפירושו, היינו "מדהוה ליה למידק ולא דק אחולי אחיל לתנאיה", אינן פירוש הרי"ף בדברי רבה, אלא כך גורס בדברי רבה, ורק אח"כ מפרש הסוגיא.
מפרש הרי"ף, וז"ל: אמר רבה מחלוקת דרב ושמואל בטעות שתי נשים, כגון שקדש אשה אחת על תנאי וחזר וקדש אשה אחרת סתם, ואח"כ כנס את הראשונה סתם, רב סבר כיון שחזר וקידש אשה אחרת סתם, ולא הקפיד והתנה עליה כמו שהקפיד והתנה על הראשונה, ש"מ אחולי אחליה לתנאי דאתני עלה דקמייתא, תדע שהרי כנסה סתם ולא אדכריה לתנאיה הלכך וכו', ע"כ. הרי לך בפירוש שלא הזכיר סברת אין אדם עושה בעילתו בעילת זנות, אלא בקפידא תליא מילתא, ומדהוה ליה למידק ולא דק שמע מינה דלא קפיד, ואין שום נפקא מינה בזה בין בעל ובין לא בעל, ההוכחה שאינו מקפיד על תנאו, הוא, שקידש סתם את השניה, וכנס סתם את הראשונה ולא דק להזכיר את תנאו.
וכן כתב אליבא דמסקנא, וז"ל: והדר רבה וקאמר מחלוקת בטעות אשה אחת כעין שתי נשים, דכי היכי דשתי נשים אע"ג דקדיש לחדא על תנאי כיון דהדר וקדיש לאידך סתם אחולי אחוליה, הכי נמי באשה אחת אע"ג דקדיש לה על תנאי, כיון דהדר וכנסה סתם ולא קפיד ליה אתנאיה, אמרינן אחולי אחליה לתנאיה, אבל טעות אשה אחת גרידתא, כגון שקדש על תנאי ובעל לאלתר, דלא מצית למימר אחולי אחליה לתנאיה, דכחד עובדא הוא, וכמאן דאתני בבעילה דמי, אפילו רב מודה וכו', ע"כ. מוכח מזה שהדבר תלוי במשמעות זה שעשה מעשה דוקא ב'סתם', אם מעשה זה של סתם נעשח לאחר זמן, הוה ליה הקידושין והכניסה כשתי עובדות, והוה ליה למידק, ומכיון שלא דק אינו מקפיד עוד, ואם המעשה הוא לאלתר אחר הקידושין, הקידושין והבעילה 'כחד עובדא' דמי, והרי התנה ולא הוה ליה למידק עוד ולא מחיל, זוהי שיטתו של הרי"ף, ויפה פירש הט"ז (סימן לח ס"ק יח) ההבדל בין כנס ובין בעל ע"פ דברי הרי"ף: דסתם כנס אינה לאלתר אלא מכנת עצמה בין קידושין לחופה, כדתנן בפרק נערה נותנין זמן לבתולה י"ב חודש וכו', ע"כ.
אמנם לפי המסקנא פסק הרי"ף, דאפילו בטעות אשה אחת גרידתא מחמרינן כרב כהנא, משום שזה היה מעשה ולא היה כח בחכמים להוציאה בלא גט, הנה גם בזה אין הרי"ף מזכיר שהמחילה היא משום דאין אדם עושה בעילתו בעילת זנות, לכאורה לפי שיטתו היה אפשר לומר, שכמו בטעות אשה אחת כעין שתי נשים מדכנס סתם ולא הזכיר תנאו מחיל ליה, הוא הדין אליבא דמסקנא, גם בטעות אשה אחת גרידתא, מדבעל סתם ולא הזכיר את תנאו בשעת בעילה אחולי אחיל לתנאיה, שכך נראה מלשונו בפירוש טעות אשה אחת גרידתא (הובא לעיל), שכתב: שכשבעל לאלתר לא מצית למימר אחולי אחליה לתנאיה, דכחד עובדא הוא, וכמאן דאתני בבעילה דמי, ע"כ. משמע מלשונו, שהקידושין והבעילה אף כשהוא לאלתר אינם באמת חד עובדא, אלא יש לדונם כחד עובדא, מכיון שהבעילה היא מיד לאחר הקידושין, הרי הוא כאילו התנה גם בשעת הבעילה, ועכשיו יש לומר שלא היה כח ביד החכמים להוציאה בכגון זה בלא גט, משום שבאמת הקידושין והבעילה אינם חד עובדא, ומכיון שכן הוה ליה למידק ומדלא דק שמע מינה דלא קפיד.
בדרך זו תעלה שיטת הרי"ף, כך, דלא קימא לן כרבה בטעות אשה גרידתא, דאפילו טעות אשה אחת גרידתא, כעין שתי נשים דמי, משום שני המעשים, אלא שהר"ן לא פירש כן את מסקנת הרי"ף, שכתב בפרק המדיר: הא דלא היה כח בחכמים להוציאה בלא גט היינו מפני שחששו לסבריה דאביי דאמר דאין אדם עושה בעילתו בעילת זנות, ע"כ. אמנם ודאי שכפירושו כן הוא, דאם נאמר שאליבא דמסקנא רב כהנא חולק על רבה, משום שאפילו טעות אשה אחת גרידתא, הוה כעין שתי נשים, משום שני המעשים, אם כן אין הבדל בין כנס ובין בעל, בין לאלתר ובין לאחר זמן, ולית הלכתא כרבה כלל והלכתא כרב כהנא.
זהו שכתב הרי"ף בהאיש מקדש (הובאו דבריו לעיל) דהלכתא כרב באיסורי, והוסיף: וגרסינן תו התם אמר רב כהנא וכו'. הרי מוכח שהא דפסקינן כרב והא דרב כהנא שני ענינים הם, והוכחנו לעיל שהרי"ף מפרש פלוגתת רב ושמואל אליבא דרבה, ומכיון שפסק כרב אליבא דרבה, אי אפשר לומר דהא דמחמיר כרב כהנא היינו טעמו משום שדחה דברי רבה מקמי דרב כהנא, אלא מטעם אחר יש להחמיר כרב כהנא, ועל כרחך היינו משום דחשו לאביי, וזהו דוקא בבעל, שדוקא בבעל אמר רב כהנא שלא היה כח בחכמים להוציאה בלא גט, אבל בלא בעל בין שכנס לאחר זמן ובין שכנס לאלתר דברי רבה במקומם עומדים, משום זה כתב הר"ן בפירוש דברי הרי"ף, וז"ל: נהי נמי דמסתברא דכרבה קי"ל, דבעל לא עדיף מכנס, וכל טעות אשה אחת גרידתא אפילו בבעל אינה צריכה גט, אפילו הכי זה היה מעשה ולא היה כח בחכמים להוציאה בלא גט, מפני שחששו לסבריה דאביי דאמר אין אדם עושה בעילתו בעילת זנות, עכ"ל.
אלא שהר"ן נדחק בדין כנס, שהוא הבין מדברי הרי"ף שבטעות אשה אחת גרידתא הלכתא כרב כהנא לגמרי, וא"כ בין בעל ובין כנס ולא בעל, זאת אומרת כשכנס, מיד צריכה גט, ומפני זה כתב: אבל בכנס ולא בעל אין לנו, ואעפ"כ ראוי להחמיר בדבריהם ז"ל, ע"כ. ודאי שיש מקום להערתו, מכיון שהרי"ף פוסק כרבה, ורק משום רב כהנא אינו פוסק כמותו לגמרי, א"כ דוקא בכגון אותו מעשה שלא היה כח בחכמים להוציאה בלא גט יש להחמיר, היינו בבעל, אבל בכנס סתם בטעות אשה אחת גרידתא מנא ליה לפסוק דלא כרבה.
לכאורה מלשון הרי"ף לא מוכח שגם בכנס ולא בעל פסק כרב כהנא, אפשר שהר"ן הוציא דבריו בעיקר מדברי הרמב"ם, שהרי כתב בפרק המדיר, וז"ל: ופשט דבריו (של הרי"ף) דאפילו מקדש על תנאי וכנס ולא בעל, נמי אמרינן הכי, וכן כתב הרמב"ם ז"ל (אישות פ"ז הכ"ג) לפיכך המקדש על תנאי וכנס או בעל סתם הרי זו צריכה גט וכו', שמא בטל התנאי כשבעל או כשכנס, ע"כ. הרי הרמב"ם משוה לגמרי דין כנס לדין בעל, אמנם בדברי הרי"ף לא נמצא כך, ואפשר שבהסתמך בעיקר על דברי הרמב"ם, כתב הר"ן שפשט הרי"ף אפילו כנס ולא בעל נמי צריכה גט, ובאמת לגירסת הר"ן ברמב"ם, וכך היא בספרי הרמב"ם שבידינו, אין שום הבדל בין כנס ובין בעל.
אמנם הטור מביא את לשון הרמב"ם בשינוי קצת, במקום המקדש על תנאי וכנס סתם או בעל סתם, גורס: המקדש על תנאי וכנס אחר כך סתם או בעל סתם. הבית יוסף (שם) מעיר ש'כן היא הגירסא בספרי רבינו המדוייקים', לגירסא זו הרמב"ם מדבר בכניסה של אח"כ ובבעילה לאלתר, הכניסה של אח"כ הרי"ף קורא אותה כנס לאחר זמן. מוכח לפי הגירסא המדוייקת, שהרמב"ם והרי"ף פוסקים כרבה בכנס, זאת אומרת שדוקא בכנס לאחר זמן יש לחוש לקידושין, דהוה ליה טעות אשה אחת כעין שתי נשים, אבל לא בכנס מיד, שזה טעות אשה אחת גרידתא, אמנם בבעל לאלתר, ודוקא בבעל, הלכתא כרב כהנא משום דחיישינן לאביי, הר"ן לא הרגיש בזה מפני שבגירסתו ברמב"ם תיבת 'אחר כך' היתה חסרה, ולא מצא טעם לחומרא בכנס.
יש לעיין, בעוד שהבית יוסף הדגיש שגירסת הטור ברמב"ם היא המדויקת, בשו"ע השמיט תיבת 'אחר כך', ומביא דינו לפי הגירסא 'שאינה מדויקת' שהביא בר"ן, יש לומר שבכוונה השמיט, הביאור, שהגירסא המדויקת ברמב"ם היא כשיטת הרי"ף, וכשלא בעל, דוקא בכנס לאחר זמן, יש לחוש למחילה, אבל לא כשכנס לאלתר, אבל לגירסתו של הר"ן ברמב"ם, התוספות והרמב"ם אמרו דבר אחד, לתוספות אליבא דרבי אלעזר, רב ושמואל פליגי בבעל, ואפילו כנס ולא בעל, צריכה גט לרב, והלכתא כוותיה, דוקא לדבריהם אין חילוק בין כנס לאחר זמן ובין כנס לאלתר, משמע א"כ, שבשו"ע פסק כהרמב"ם לפי הגירסא המובאת בר"ן, משום שאזיל בשיטת התוספות, ולזה כיון הב"י במה שכתב שהרמב"ם פסק כרבי אלעזר, ומפרש דברי רבי אלעזר כמו שמפרשים התוספות.
יש לדקדק עוד בפירוש שיטות הרי"ף והרמב"ם, הוכחנו שלפי הרי"ף ישנם שני מיני מחילה, האחת, המחילה לפי רבה, שטעמו, מכיון שכנס לאחר זמן הוה ליה למידק, ומדלא דק שמע מינה דלא קפיד עוד, והשנית, היא המחילה אליבא דרב כהנא, שהוא מוחל את תנאו בבעל דוקא, משום דחיישינן לאין אדם עושה בעילתו בעילת זנות, אלא שלפי זה קשה, אם מוחל משום דאין אדם עושה בעילתו בעילת זנות, מדוע נימא שדוקא בבעל יש לחוש למחילה כזו, מדוע לא חיישינן גם כשכנס, ואפשר לומר שבאמת מטעם הסברא אין שום הבדל ביניהם, אלא מאחר שלכאורה היה לפסוק כרבה, דמסייע ליה מרבי יוחנן, אלא משום אותו מעשה, שלא היה כח בחכמים להוציאה בלא גט פסקינן לחומרא כרב כהנא, א"כ דוקא בהא דאותו המעשה פסקינן כוותיה, שאין להצריכה גט אלא דוקא כעין אותו המעשה, אבל לא בכנס מיד ולא בעל, אף שמטעם הסברא אין הבדל ביניהם.
העירו המפרשים, שהלשון ולא היח כח בחכמים וכו', משמע, שבאמת ע"פ דין היה לנו להתירה משום דטעות אשה אחת גרידתא, אלא שנמנעו מלהתירה מאיזה חשש, ועל זה כתב הר"ן שטעמם היה משום שחששו לסבריה דאביי, ותדע לך שודאי לא חשו לאביי לגמרי, דאילו לאביי, משום שאין אדם עושה בעילתו בעילת זנות הוא בועל עכשיו לשם קידושין גמורים, וקידושין הראשונים בטלו, ואילו להרמב"ם שהולך בשיטת הרי"ף החשש הוא שמחל התנאי וחלו קידושין הראשונים, משמע שחשו לאביי, מכיון שהוא מצריך גט, לא רצו לפטרו בלא כלום, וחומרא היתה, ולא שהסכימו לפירושו של אביי בפלוגתת רב ושמואל.
<b>ד. שיטת הרמב"ן והרשב"א</b>
תמה אני על דברי הדרישה (לעיל) בישוב פסקי הטור (סימן לח-לט), שלכאורה אף אם נימא שהרי"ף והרמב"ם מפרשים שכנס לאחר זמן היינו כנס ובעל, עדיין לא תיקן הרבה בפירוש דברי הטור, לפי עניות דעתי אי אפשר לומר שהטור הולך בשיטת הרי"ף והרמב"ם, שהנה באותה הלכה (אישות פ"ז הכ"ג) הרמב"ם מביא שני דינים, האחד, מקדש על תנאי, והשני, דין מקדש בפחות משוה פרוטה או במלוה. וז"ל: וכן המקדש בפחות משוה פרוטה או במלוה ובעל סתם בפני עדים צריכה גט שעל בעילה זו סמך ולא על אותן הקידושין הפסולין חזקה היא שאין אדם מישראל הכשרים עושה בעילתו בעילת זנות והרי בידו עתה לעשותה בעילת מצוה, עכ"ל.
עיין שם בהרב המגיד שהעיר על שינוי הלשון ברישא של ההלכה ובסיפא, אין ספק שכונת הרמב"ם, שדוקא במקדש בפחות משוה פרוטה או במלוה, שאין לומר שהמקדש סמך על הקידושין הראשונים אמרינן שמשום שאין אדם עושה בעילתו בעילת זנות בעל עכשיו לשם קידושין כשרים, מפני זה צריכים לעדי יחוד שהם הם עדי הקידושין, אמנם בדין הראשון טעם החשש הוא משום מחילה ואין כאן קידושין מחמת הביאה אלא על הקידושין הראשונים הוא סומך את עצמו ומפני זה אין צורך בעדי יחוד.
אבל הטור הרי כתב (בסימן לט) בפירוש, שדוקא אם יש שם עדי יחוד צריכה גט מספק ואפילו בעל לאלתר, שאין אדם עושה בעילתו בעילת זנות ובעל לשם קידושין, ועתה אף אם נקבל את פירושו של הדרישה בדברי הרי"ף והרמב"ם אי אפשר להתאים שיטת הטור לשיטתם, שהרי על פי הרי"ף והרמב"ם מטעם המחילה מקודשת היא למפרע מחמת הקידושין הראשונים, וזה באמת תימה, כמי פסק הטור לא כהרי"ף והרמב"ם וגם לא כהתוספות, שהרי לדברי התוספות אליבא דרבי אלעזר בבעל כולי עלמא לא פליגי דצריכה גט כשלא בעל פליגי, ואם כן הלכתא כרב בשלא בעל וצריכה גט משום שהוא מוחל מטעם דאין אדם עושה בעילתו בעילת זנות, והרי היא מקודשת מחמת הקידושין הראשונים, הנה הדרישה לא הועיל הרבה בדחוקו, ומטעם זה גם תירוץ הט"ז (סימן לח ס"ק ט) על הסתירה בטור אינו מתישב שפיר, שודאי חולק הטור על הרמב"ם, לחרמב"ם חשש הקידושין הוא מחמת הקידושין הראשונים, ולטור מחמת קידושי ביאה של עכשיו.
אלא שלכאורה הדרישה יכל לתלות פירושו באשלי רברבי, בפירוש הרמב"ן בשיטת הרי"ף, (הובא בחידושים על מסכת כתובות בשם הרשב"א, ובשיטה מקובצת על כתובות בשם הרמב"ן) וז"ל: ורבינו אלפסי פירש טעות אשה אחת כעין שתי נשים קדש על תנאי ולאחר זמן כנס סתם ובעל וטעות אשה אחת גרידתא קדש על תנאי ובעל מיד או שקדש וכנס והזכיר תנאו ובעל מיד, כל שבעילתו סמוך לתנאי בין דכניסה בין דקדושין אשה אחת גרידתא מופלג מן התנאי כעין שתי נשים, ע"כ. מוכח א"כ שלפי הרמב"ן אליבא דהרי"ף דוקא בכנס ובעל הוא דאמר רבה דכטעות שתי נשים היא, אבל בכנס לאחר זמן לחודיה לא, זה ממש כפירושו של הדרישה בשיטת הרי"ף.
אלא שדברי הרמב"ן עצמם צריכים ביאור שהרי כתב שם עוד בפירוש טעם המחילה, וז"ל: וכי איכא לאפלוגי גבי טעות נדרים הוא דאיכא לאפלוגי, כיון דאתני מעיקרא ובתר זמן מרובה בעיל, חזקה אין אדם שותה בכוס אלא א"כ בודקו, מדלא בדיק ש"מ אחולי אחליה לתנאיה, כי היכי דלא לשוייה בעילתו בעילת זנות וכו', עכ"ל. לכאורה תמוה, דאם מטעם חזקה שאין אדם שותה בכוס אלא א"כ בודקו אנו דנים, מדוע נימא כן דוקא בבעל ולא גם בכנס, הרי גמרא מפורשת היא בסוגיא דהיו בה מומין בהמדיר (כתובות עה, ע"ב), שמטעם חזקה זו אדם בודק בשעת כניסה לחופה, וא"כ מדוע לא נימא שאם כנס לאחר זמן, מכיון שחזקה וכו', ומדלא בדיק שמע מינה אחולי אחליה לתנאיה כי היכי דלא לשוייה בעילתו בעילת זנות, שהרי ודאי לשם בעילה כנס, מי הכריחו לפרש דברי הרי"ף דוקא בבעל, שאינו מוכרח מלשון הרי"ף.
מדברי גדולי הראשונים משמע, שישנם שני דרכים עיקריות בענין מחילת התנאי, האחד, התוספות והרמב"ם, הגם שאין להשוותם בכל הפרטים כנתבאר לעיל, שוים הם בסברא, שכיון שמחל התנאי, חלו קידושי כסף הראשונים, ואף לפי תוספות שהוא מוחל את התנאי משום שאין אדם עושה בעילתו בעילת זנות, אין הוא בועל לשם קידושין עכשיו, אלא אקידושין הראשונים הוא נסמך, הדרך השניה בפירוש הענין, כל שנמחל התנאי צריכים קידושין אחרים, שהקידושין הראשונים נתבטלו על ידי המחילה, וצריך לבעול לשם קידושין, ואם לא בעל אין כאן קידושין כלל, בדרך זה הולך הרא"ש שכתב בהמדיר, שראה מן הגדולים שסברי הא דרב כהנא מצריך גם בבעל היינו מספק ואין כאן קידושי ודאי, ומסיים וז"ל: וראוי להחמיר להצריכה גט משניהם וכו', אבל הכא הוי ספיקא שמא היה סובר שתנאו קיים ולא נזכר לבעול לשם קידושין, עכ"ל. וגט צריכה, שאפשר שחשש שאין תנאו קיים ומחל אותו ובעל לשם קידושין, אבל שמחל את התנאי ותהיה מקודשת מחמת הקידושין הראשונים את זה לא אמרינן, וחולק הרא"ש גם על התוספות וגם על הרמב"ם.
מרש"י משמע שסובר כהרא"ש, שהרי בד"ה מחלוקת בטעות אשה אחת כעין שתי נשים (כתובות עג ע"ב) כתב וז"ל: קידשה על תנאי וגירשה מן האירוסין וחזר וכנסה סתם בההיא אמר רב צריכה גט, דכי אשה אחרת דמי ולשם קידושין בעל, וליכא למימר אתנאיה קמא סמיך וכו', עכ"ל. משמע איפוא מדבריו שכשקדש על תנאי ולאחר שגירשה מן האירוסין כנסה סתם, וא"כ לכאורה אין כאן עוד תנאי, צריך לבעול לשם קידושין, ולא די בקידושין שאחר הגירושין שהיה בלי תנאי (לעצם ביאור דבריו נשוב להלן).
גם לפי הרשב"א, כל מקום שיש מחילת תנאי, הבעילה שאחר הקידושין על תנאי צריכה להיות לשם קידושין מחדש, אלא בעוד ששיטת הרשב"א ברורה כל צרכה, שיטת רש"י והרא"ש זקוקים לביאור, שיטת הרשב"א (הובא בר"ן בהמדיר ובמגיד משנה בפ"ז מהלכות אישות) כידוע לפי הרשב"א דוקא בממון שייך מחילת התנאי, מפני שבתנאים שבממון אפשר לומר הריני כאילו התקבלתי, אבל בתנאים שאנו דנים עליהם, כגון על מנת שאין עליך נדרים וכו' לא שייך מחילה, א"כ אף אם מחל, הרי לא נתקיימו הקידושין ואינה מקודשת, לפי זה הרשב"א מפרש הא דאמר אביי, לא תימא טעמיה דרב דכיון שכנסה אחולי לתנאיה, שמכיון שמחל את התנאי גמר ובעל לשם קידושין גמורים ואילו רצה לגרשה כתובה בעי למיתב לה (עיין שם בר"ן כל הענין), פשוט וברור שכל שמחל את התנאי גם הקידושין בטלים, וחולק הרשב"א על התוספות ועל הרמב"ם.
נשוב לדברי הרמב"ן בפירוש שיטת הרי"ף, בארנו שאין הוכחה בלשון הרי"ף שדוקא כשכנס ובעל יש לה דין של טעות אשה אחת כעין שתי נשים, הערנו גם כן שלפי דברי הרמב"ן עצמו אפילו בכנס לחודיה יש לומר שחזקה שאין אדם שותה מן הכוס אלא אם כן בדקו ומדלא בדק שמע מינה מחיל לתנאיה, נראה לי שמשום היחס שבין הרמב"ן ובין הרשב"א יש לשער ששיטת התלמיד מסכימה לשיטת הרב. עיין בשיטה מקובצת שמביא בשם הרשב"א אותו פירוש בדברי הרי"ף שמביא גם בשמו של הרמב"ן, בהנחה זו מתפרשין דברי הרמב"ן שפיר, לפע"ד אין כוונת הרמב"ן, שדוקא כשבעל יש לסמוך אהך חזקה שאין אדם שותה וכו', שזה נגד גמרא מפורשת, אלא שמטעם זה אמרינן שכשכנס מחל התנאי, ומכיון שמחל התנאי בטלו קידושין הראשונים, גם אין כונתו לומר שכנס שברי"ף פירושו כנס ובעל, שאין לזה שום יסוד בלשון הרי"ף.
אלא שלפי דבריו הרי"ף מפרש את המושג של טעות אשה אחת כעין שתי נשים, דהיינו שהכניסה היתה לאחר זמן, ומשום זה יש לומר שמחל את התנאי, והרמב"ן הוסיף מסברא דנפשיה שמכיון שמחל התנאי צריכה בעילה לשם קידושין, לפי הרשב"א והרמב"ן רבה אין מפרש אלא מתי יש לחוש למחילה ומתי אין לחוש לה, אמנם הדין עצמו שמכיון שמחל את התנאי בטלו הקידושין, זה יסוד בדיני תנאי בקידושין ואין לו שייכות לא לפלוגתתם של רב ושמואל ולא לפירושם של אביי ורבה בפלוגתא זו, משום זה כתב הרמב"ן שכל שהווה מחילה אליבא דרבה, לפי הרי"ף צריכה גט דוקא כשבעל, הבעילה צריכה להיות לשם קידושין, לא משום פירושו של רבה, אלא מטעם הדין שלאחר המחילה בטלו קידושי כסף הראשונים, ודוקא המחילה עצמה תלויה בהא דרבה.
<b>ה. שיטת רש"י והרא"ש והטור</b>
הבאנו דברי רש"י בפירוש טעות אשה אחת כעין שתי נשים, שגם לפי דבריו הבעילה היא לשם קידושין, נתבונן אם אפשר לומר שגם רש"י הלך בשיטת הרשב"א, עיין בפני יהושע שטרח לברר שרש"י והרשב"א לדבר אחד נתכוונו, שגם רש"י סובר שאם מחל התנאי אין לומר שהקידושין חלו למפרע, וצריך לבעול עכשיו לשם קידושין, נלע"ד שלכאורה יש להוכיח שאין רש"י מסכים לשיטת הרשב"א, שהנה להרשב"א קשה מהא דרבי אלעזר דאמר שבבעל כולי עלמא לא פליגי דצריכה גט, א"כ פלוגתת רב ושמואל היא בלא בעל, ומוכח איפוא שכשמחל חלין הקידושין למפרע, ונדחה שיטת הרשב"א לגמרי, שאמר שדוקא בתנאי ממון אפשר למחול את התנאי ולא בתנאים אלו.
בלחם משנה (אישות פ"ז הכ"ג) הקשה כן על הרשב"א, וכתב שלא מצא תירוץ לקושיתו, אם לא שנאמר שהרשב"א גרס בהא דרבי אלעזר דאפילו בבעל אין צריכה גט, והביא בשם הר"ן שאמנם יש קצת נוסחאות שגרסו כן, ויפה כיון בהשערתו שגירסת הרשב"א מוכרחת להיות שונה בהא דאמר רבי אלעזר מגירסתנו, אע"פ שהר"ן כתב על אותה הגירסא שאינה נראית לו, שאינה עיקר בנוסחאות, אמנם באמת כך גירסת הרשב"א, הובאה בשיטה מקובצת (כתובות עד ע"א) בשם הרשב"א שגורס בדברי רבי אלעזר אינה צריכה ממנו גט. ודאי שכך צריכים לגרוס לפי שיטתו הוא שלא שייך מחילה בתנאים שאנו דנים עליהם כאן ואם מחל לא חלו הקידושין.
אמנם אי אפשר לפרש כן דברי רש"י, שהרי רש"י גורס כגירסתנו בדברי רבי אלעזר שצריכה הימנו גט, א"כ רב ושמואל פליגי בכנסה ולא נבעלה, והדרא קושית הלחם משנה לדוכתה, לפי גירסתנו מוכח שלא כהרשב"א אלא אפילו כשמחל התנאי ולא בעל צריכה גט לרב, מכיון שזוהי גירסת רש"י אין לומר שהולך בשיטת הרשב"א, לכאורה היה אפשר לומר שאין זו הוכחה, שהרי הרבה מהראשונים שגרסו בהא דרבי אלעזר צריכה גט לא גרסי דברי הכל צריכה גט, עיין בחידושי הריטב"א ובשיטה מקובצת בשם הרא"ה, והנה הגם שרש"י גורס צריכה הימנו גט אפשר לומר שאינו גורס דברי הכל, ויתפרשו דברי רבי אלעזר בדרך זו, אפשר שגם אליבא דרבי אלעזר בבעל פליגי רב ושמואל, ובבעל צריכה הימנו גט משום דהלכתא כרב באיסורי, ואביי ורבי אלעזר לא פליגי, (להלן נבאר עוד מהי גירסת רש"י).
צריך ביאור בשיטת רש"י, א) שכתב בפירוש דברי רבה באשה אחת כעין שתי נשים הרי היא כאשה אחרת, קשה למה הוצרך לומר שמשום שהיא כאשה אחרת ליכא למימר אתנאיה קמא סמיך ובעל לשם קידושין, הלא מכיון שהיא כאשה אחרת הרי לא התנה שום תנאי בקידושיה ומדוע לא יחולו אותן הקידושין עצמם, מי הכריחנו לומר שלשם קידושין הוא בועל, מה צורך יש בקידושין אחרים, ב) גם דברי אביי בפירוש פלוגתת רב ושמואל אינם ברורים לפרש"י, לכאורה אף אם נימא כאביי, שטעמו של רב הוא משום דאין אדם עושה בעילתו בעילת זנות למה לנו לומר שבעל לשם קידושין, מדוע לא נאמר שמכיון שאין אדם עושה בעילתו בעילת זנות לא עשה את תנאו לסתור את הקידושין, והתנה רק לענין הכתובה, ואפילו בלא בעל נוכל לומר הכי, שהרי הכניסה היא לשם בעילה.
עיין בשיטה מקובצת שכתב, שבאמת היה אפשר לפרש כן דברי אביי, ומביא ראיה לדבריו מהמאירי בפרק בית שמאי ביבמות, אלא שסיים דבריו, וז"ל: ואין במשמעות רש"י אלא וכו', דכל שלא בעל אינה צריכה גט אפילו לרב ואפילו כנס, ע"כ. ודאי שכן הוא בפירוש ברש"י, גם מוכח כן מרש"י במהדורא קמא שהביא השיטה מקובצת, אמנם הדברים צריכים ביאור, מדוע באמת לא נאמר שמטעם שאין אדם עושה בעילתו בעילת זנות אפילו בכנס ולא בעל צריכה גט לרב ואין לה כתובה משום דלענין ממונא בתנאיה קאי, וזה היה אחד מהטעמים שאלצו להפני יהושע להחליט שרש"י הולך בשיטת הרשב"א.
לפע"ד שיטת רש"י תעלה בהירה דוקא מדבריו במהדורא קמא כפי שהובא בשיטה מקובצת, וז"ל: לא תימא טעמא דרב משום דכיון דבעלה סתם ולא הדר (ר"ל לא הדר ואתניה) אחיל לתנאיה, ולא קפיד אאשה נדרנית וגמר דעתיה דלהוו קדושין ושקלה כתובתה לכי נפקא בגיטא, דודאי לא שקלה כתובה משום דלא אחיל תנאיה ולא מידי, והא דמצריך לה גט משום דאין אדם עושה בעילתו בעילת זנות וגמר ובעל לשם קידושין גמורים, ומיהו כיון דמעיקרא קפיד אנדרים ונמצאו עליה אבדה כתובתה וכו', עכ"ל.
חידושים גדולים יוצאים לנו מדברי רש"י אלו בהבנת שיטתו, הגם שמזכיר שבעל בין כשמפרש מטעם המחילה, ובין מטעם שאין אדם עושה בעילתו בעילת זנות, שונה היא בתכלית הביאה בין שני הטעמים, שלפי טעם מחילה הוה לן למימר שמכיון שלא חזר על תנאו בשעת הבעילה מחל לתנאיה, ולא קפיד אאשה נדרנית. ומדכתב, 'וגמר דעתיה דלהוו קדושין', משמע שהדבר תלוי בכונתו למחול תנאו, לפי טעם זה, אין הבעילה לשם קידושין חדשים אלא הקידושין הראשונים חלים למפרע, זו ראיה ברורה שרש"י חולק על הרשב"א וסובר שאף בתנאים שלא בממון שייך מחילה והרי הוא כאילו נתקיים התנאי, ודוקא מטעם דאין אדם עושה בעילתו בעילת זנות גמר ובעל לשם קידושין גמורים.
מדבריו במהדורא קמא נבין פירוש דבריו בדפוס שלפנינו (כתובות עג ע"א, ד"ה אלא טעמא דרב), שכתב, 'אבל לענין ממונא בתנאיה קאי', מפשטות דבריו לכאורה משמע שהתנאי כאילו נחלק לשנים, לענין הכתובה הקידושין קיימין, אבל לענין הגט אינו מקפיד על תנאו משום שאין אדם עושה בעילתו בעילת זנות, לפי זה באמת יש להקשות מדוע לא נאמר כן אף כשכנס ולא בעל, שלענין הכתובה בתנאיה קאי ולענין הגט אינו מקפיד מטעם שאין אדם עושה בעילתו בעילת זנות, אכן המדייק היטב בדבריו במהדורא קמא יראה שהתנאי לא נחלק לשנים כלל, שהרי כתב 'דלא אחיל תנאיה ולא מידי'.
הרי לך בפירוש שהתנאי עומד לגמרי בכל תקפו, ולאו רק לענין ממונא, ומכיון שכן קידושין הראשונים בטלים לגמרי ויש צורך בקידושין אחרים, ועל זה אמרינן שלפי שאין אדם עושה בעילתו בעילת זנות גמר ובעל לשם קידושין גמורים, אלא שלפי זה קשה מכיון שהקידושין הראשונים שהיו על תנאי הלכו להם מדוע אין לה כתובה, על זה ממשיך רש"י וכתב: ומיהו כיון דמעיקרא קפיד אנדרים ונמצאו עליה, אבדה כתובתה, עכ"ל. כונת דבריו, שהגם שבקידושין עכשיו אין שום תנאי, מכל מקום התנאי שהתנה בקידושין הראשונים הרי הוא קיים כגילוי דעת שאין רצונו באשה נדרנית, משום זה אבדה כתובתה, ולא משום שהתנאי הראשון במקומו עומד לענין ממונא.
תמצית סברתו, שאין התנאי בקידושין יכול לקום לחצאין, אם מוחל תנאו הרי נמחל לגמרי ויש כתובה, ואם אינו מוחל אין כאן מחילה ולא מידי, ויש צורך בקידושין אחרים לגמרי בלי תנאי, אלא שבאופן זה התנאי הראשון מועיל בתור גילוי דעת שאינו רוצה באשה נדרנית, אמנם הקידושין עצמם אינם על תנאי כלל, בדרך זו צריכים אנו להבין דברי רש"י בדפוס שלפנינו בהמדיר (לעיל) 'שלענין ממונא בתנאיה קאי שאם ימצא עליה נדרים תצא בלא כתובה', אין כוונתו שלענין ממונא יש כאן תנאי בקידושין אלו, שזה אינו, מכיון שיש כאן קידושין חדשים על ידי הבעילה וקידושין אלו הם בסתם, אין כאן תנאי כלל, אלא לענין דינא דממונא בתנאיה קאי, שהתנאי הראשון שבטל לגמרי בתור תנאי בקידושין יפה כחו כגילוי דעת שאין הוא רוצה באשה נדרנית.
עתה יש לבאר פירוש דברי רבה בטעות שתי נשים אליבא דרש"י, שכתב וז"ל: קידש לאה על תנאי, ואשה אחרת כנס סתם אחריה, ונמצאו עליה נדרים, והיינו טעותא, רב סבר כיון דלא אתני בהדה דהך, אע"פ שכבר גילה דעתו שאי אפשי בנדרנית, צריכה הימנו גט, דלמא לגבה דהך חביבה עליה ולא קפיד וכו', עכ"ל. כאן אינו מזכיר כלום שהבעילה צריכה להיות לשם קידושין, מכיון שלגבי האשה האחרת אפשר לומר שבאמת אינו מקפיד, וגילוי דעת בראשונה אינו מועיל בשניה, שפיר אפשר לומר שהיא מקודשת אף בכנס לחוד ולא בעל, שאפשר שלא היה כאן תנאי מעולם, אבל כתובה אין לה שהרי אין זה ברי שאינו מקפיד על נדרנית לגבי השניה, ואוקי ממונא בחזקת מריה, אבל בטעות אשה אחת כעין שתי נשים דהיינו גירשה מן האירוסין וחזר וכנסה, שאינה אשה אחרת, אלא שדומה לאשה אחרת, סבר רש"י דלשם קידושין בעל.
משמע מדבריו שהוא סבר, שמכיון שבמציאות אינה אשה אחרת, אין לומר דהך חביבה עליו ולא קפיד, אלא מכיון שגילה דעתו בקידושין הראשונים שאינו רוצה באשה נדרנית גילוי דעת זה במקומו עומד גם לענין הקידושין השניים, והוה כאילו קידש על תנאי גם בפעם השניה, ועל כן צריכה ממנו גט משום דלשם קידושין בעל, ומכל מקום כתובה אין לה, משום דלענין זה מהני גילוי דעת שבקידושין הראשונים, כמו אליבא דאביי בטעות אשה אחת גרידתא, לפי רש"י, אמנם זה דוקא בטעות אשה אחת כעין שתי נשים, דמכיון דכי אשה אחרת דמי ליכא למימר אתנאיה קמא סמיך, שהרי באמת לא התנה את תנאו בקידושין השניים, אלא שהתנאי לגבי הקידושין הראשונים נעשה גילוי דעת לענין הקידושין השניים, לענין זה אמרינן שבעל עכשיו לשם קידושין גמורין והגילוי דעת מהני לענין שאבדה את כתובתה, אבל באשה אחת גרידתא שהתנה בפירוש על הקידושין של אותה הכניסה וביאה אמרינן שאתנאיה סמך.
(הנה, בעוד שדברי רש"י במהדורא קמא בפירוש דברי אביי מתאימים וגם מאירים את דבריו בפירושו בדפוסינו, דבדיו במהדורא קמא כמו שהובאו בשיטה מקובצת בהא דרבה צריכים ביאור, בפרט מה שכתב בפירוש טעות אשה אחת כעין שתי נשים, לכאורה קשה להולמו, לפע"ד הגם שרש"י במהדורתינו חזר בו מכמה פרטים בפירושו במהדורא קמא מכל מקום אפשר לראות שבסברתו היסודית אין חילוק בין המהדורות, די לנו דברי רש"י שבידינו לסמוך עליהם ואין להאריך עוד).
אולם לפי דרכנו בפירוש שיטת רש"י, טעם המחילה הוא משום שלא הדר והתנה את תנאו, ובעל סתם, אמרינן שאינו מקפיד עוד באשה נדרנית, א"כ יש להתבונן מדוע נימא דוקא כשבעל סתם מחל, ולא גם בשכנס סתם ולא בעל, ולולי דמסתפינא הייתי אומר שהא דאמר רש"י במהדורא קמא 'לא תימא טעמא דרב משום דכיון דבעל סתם ולא הדר אחיל לתנאיה', לאו דוקא בעל, אלא ה"ה כנס סתם ולא בעל, דהיינו הך לגבי מחילה לפי שיטתו, ואין לומר שדוקא כשבעל אמרינן שמחל את תנאו משום חיבת ביאה, זה אינו, חדא, שהרי רש"י לא הזכיר כאן חיבת ביאה כלל, וטעם המחילה משום שלא חזר על תנאו, דומה להא דמצאנו בהרי"ף בפירוש דברי רבה, דמדהוה ליה למידק ולא דק שמע מינה דאחולי אחיל לתנאיה, ועוד שהך טעמא דמוחל משום חיבה לא שייך דוקא כשבעל אלא אפילו בכנסה לחופה לחוד ולא בעל.
כן מוכח מרש"י בפרק בית שמאי (יבמות קז ע"א) ד"ה מסר האב, שדוקא כשמסר האב לשלוחי הבעל אז אין כאן חיבה וליכא למימר דאחליה לתנאיה, אבל בנכנסה לחופה ולא נבעלה, אמרינן שאין תנאי בחופה, שמחל את תנאו משום חיבה. מטעמים אלו אני אומר שהא דכתב במהדורא קמא משום דכיון דבעלה סתם, יש לומר שמחל את תנאו, לאו דוקא בעל אלא הוא הדין אפילו כשכנס סתם, והא דכתב בעל היינו משום שסתם כניסה לשם בעילה היא.
לכאורה כן משמע מדברי רש"י בדפוסים שלנו, כשנדייק היטב בלשון הגמרא ובדבריו, דברי אביי, לא תימא טעמיה דרב כיון שכנסה סתם אחולי אחליה לתנאיה אלא וכו', הרי שאביי לא הזכיר אלא כנסה סתם, ועל זה כתב רש"י: לא תימא קסבר רב אחולי לתנאיה וכתובה בעי למיתב לה אם מגרשה. הרי גם רש"י אינו מזכיר שבעל, ומניין לנו שדוקא בכנס ובעל יש לומר שמחל, מאחר שמטעם הסברא אין נפקא מינה בין בעל סתם ובין כנס סתם, משמע איפוא שלפי רש"י אם טעמו דרב הוא משום מחילה אז אפילו בכנס סתם יש לומר שמחל את תנאו, ואם הטעם הוא משום שאין אדם עושה בעילתו בעילת זנות, אז דוקא בבעל אמרינן שצריכה הימנו גט, משום דבעל לשם קידושין.
אמנם לפי זה קשה מה שהקשה התוספות על רש"י בפרק המדיר (כתובות עג ע"א) ד"ה לא תימא טעמא דרב כיון דכנסה סתם וכו', הקשה ר"י, איך אפשר לומר שטעמיה דרב הוא משום מחילה ויש לה כתובה, הרי מתניתין היא שכנסה סתם ונמצאו עליה נדרים תצא שלא בכתובה, ותירצו לפי רש"י הוה אוקמינן מתניתין בכנסה ולא בעל, ופלוגתת רב ושמואל בבעל, דדוקא בבעל אמרינן דאחולי אחיל לתנאיה. מכח קושיא זו הוכרח התוספות לפרש דברי רש"י בבעל, בין לטעם דאחולי אחיל ובין לטעם דאין אדם עושה בעילתו בעילת זנות, אכן לא נמצא מזה בדברי רש"י שלנו ולא כלום, גם קשה להסביר את ההבדל בין בעל סתם ובין כנס סתם מטעם מחילה, כפי שבארנו, יש לומר שמחל את תנאו בכנס סתם כמו בבעל סתם.
אכן תירוצם של התוספות אינו מוכרח, ואת שיטת רש"י אפשר ליישב בדרך אחרת וכמו שיישבה הר"ן עיין בר"ן בפרק המדיר שכתב, שלפי רש"י כשקדשה על תנאי וכנס סתם גרע מקדשה סתם וכנס סתם, כשקדשה סתם וכנסה סתם ונמצאו עליה נדרים אין לה כתובה, שאין אדם רוצה באשה נדרנית, אבל כשקידשה על תנאי וכנסה סתם כיון שהזכיר תנאו בקידושין ולא הזכירו כשכנסה, הרי הוא כאילו מחל תנאו בפירוש, ועיין בפני יהושע שנתקשה בפירושם של התוספות אליבא רש"י, ונטה לקבל פירושו של הר"ן. ודייק שגם הלשון 'כיון שכנסה סתם אחולי אחליה לתנאיה', משמע, שהא דאמרינן שמחל את תנאו היינו משום שכנסה סתם, רצה לומר מדלא הזכיר את תנאו בשעת הכניסה, והוכחנו לעיל שבאמת כך הוא פירושו של רש"י במהדורא קמא, שכיון שלא הדר והתנה בשעת הכניסה אחיל לתנאיה.
אלא שהר"ן דוחה את פירושו של רש"י, שכתב 'ומי מכניסנו בזה הדוחק'. ומשום כך מפרש דברי אביי באופן דומה להר"י בתוספות, דכיון שכנסה סתם אע"פ שלא בעל אימר אחולי אחליה לתנאיה ותהא צריכא גט מספק, והנה על יסוד בירורנו אנו רואים מה הכניסו לרש"י בדוחק זה, שרש"י אינו יכול לקבל את פירושם של הר"י והר"ן, שהרי לדבריהם אנו צריכים לומר שכשלא בעל צריכה גט, משום שמחל את התנאי לענין הגט, ומ"מ אין לה כתובה, משום שלענין ממונא התנאי אינו מחול, לדברי התוספות והר"ן התנאי מחול לחצאין וקיים לחצאין, אולם הוכחנו לעיל שלפי רש"י אין לומר כן, אלא אם הוא מוחל את התנאי הוא מחול לגמרי והיא מקודשת מחמת הקידושין שחלו למפרע, ואם אין הוא מוחל אין התנאי מחול ולא מידי ואז הבעילה היא לשם קידושין דהשתא.
ביסוד סברת הר"ן בשיטת רש"י יש ליישב את השינוי בסגנון הצריכותא בפרק המדיר ואותה הצריכותא בפרק בית שמאי, בהמדיר (כתובות עג ע"א) גרסינן "דאי איתמר בההיא, בההיא קאמר רב משום דליכא תנאה, אבל בהא דאיכא תנאה אימא מודי ליה לשמואל", אבל בפרק בית שמאי (יבמות קי ע"א) הגירסא היא, "דאי איתמר ההיא, בההיא קאמר רב משום דאיכא תנאה וכיון דבעל אחליה לתנאיה אבל בהא אימא מודה ליה לשמואל". הרי לפנינו סוגיות הפוכות, שלפי הסוגיא בהמדיר היכא דאיכא תנאי הסברא יותר קרובה לומר שעל תנאו סמך ואינה מקודשת, ולפי הסוגיא בפרק בית שמאי הסברא הפוכה, שהיכא דאיכא תנאי, יותר נוח לומר שמחל את תנאו והרי היא מקודשת.
לדברינו, אפשר שהשאלה היא, איך לומר את הצריכותא, תלוי בפירוש פלוגתת רב ושמואל, אם נאמר שטעמיה דרב משום דאין אדם עושה בעילתו בעילת זנות, אז יש לצדד דהיכא דליכא תנאה, כמו בהך דקטנה שלא מיאנה יותר פשוט לומר דלשם קידושין בעל מהיכא דאיכא תנאי, דמדוע ימנע לבעול לשם קידושין מכיון דאין אדם עושה בעילתו בעילת זנות, אבל כשקידש על תנאי הרי הוא התנה בפירוש שדוקא בזה הוא רוצה ועל תנאו סמך, אולם אם טעמיה דרב משום דכיון שכנס סתם ולא הזכיר את תנאו כמו שהזכירו בשעת הקידושין אמרינן שזה מוכיח שמחל, א"כ היכא דאיכא תנאי יותר פשוט לומר שחלו הקידושין וצריכה גט ואינו סומך על תנאו, אבל היכא דליכא תנאי כמו בקטנה שלא מיאנה קידושי קטנה במקומן עומדין ואינה מקודשת מדאורייתא.
לפי זה שתי הסוגיות יפה מתפרשות, הצריכותא בפרק המדיר היא אליבא דאביי דמפרש טעמיה דרב משום שאין אדם עושה בעילתו בעילת זנות, משום הכי יותר קרוב לומר דהיכא דליכא תנאי מקודשת, אבל לא היכא דאיכא תנאי, אמנם בפרק בית שמאי הצריכותא היא למאן דאמר דטעמיה דרב משום דאחולי אחיל לתנאיה, שהכי איתא התם, דאיתמר קדשה על תנאי וכנסה סתם רב אמר צריכה הימנו גט ושמואל אמר אינה צריכה הימנו גט, רב אמר צריכה הימנו גט כיון דכנסה אחולי אחליה לתנאיה, ושמואל אמר אינה צריכה הימנו גט, כל הבועל על דעת קידושין הראשונים הוא בועל, הרי לנו בפירוש שלפי הסוגיא בפרק בית שמאי טעמיה דרב משום דמחל את התנאי, משום זה הצריכותא הפוכה מכמו שנמצאת בהמדיר, לפי הטעם שמחל יותר נוח לומר שדוקא בדאיכא תנאה אמר רב שצריכה גט, מכיון שבעלה סתם מוכח שמחל את תנאו, הלשון בסוגיא דיבמות דכיון דבעל אחליה לתנאיה לאו דוקא, שאם הטעם הוא משום מחילה אין נפקא מינה בין בעל ובין כנס, וכדהוכחנו לעיל, ראיה לכך מעצם סגנון הסוגיא ביבמות, שהרי הראינו איך בטעמיה דרב נאמר שם בזה הלשון כיון דנסבה אחולי אחליה לתנאיה, ונסבה ודאי היינו כנסה, ומקבילים הדברים למה שנמצא בהמדיר, כיון שכנסה סתם אחולי אחליה לתנאיה.
אלא שלפי דברינו לכאורה קשה, א"כ למה הגיה רש"י הגירסא ביבמות וכתב, וז"ל: ה"ג צריכא דאי איתמר ההיא בהא קאמר רב משום דליכא תנאי והכי איתא בכתובות בפרק המדיר, עכ"ל. הרי דוקא לפי שיטתו בפירוש ענין מחילת התנאי אפשר לקיים שתי הגירסאות, אמנם המעיין שם בדברי רש"י יראה שמה שנמצא בספרים שלנו בפירוש פלוגתת רב ושמואל, דרב אמר צריכה הימנו גט, כיון דנסבה אחולי אחליה לתנאיה ושמואל אמר וכו', היה חסר מגירסתו, שהרי בד"ה וכנסה סתם, כתב וז"ל: ואח"כ נמצאו עליה נדרים צריכה גט דביאה לשם קידושין הואי דיודע היה שאין קידושין הראשונים כלום, עכ"ל. מפרש את דברי רב כמו שהוא מפרשו בהמדיר אליבא דאביי, מוכח איפוא שרש"י לא גרס בסוגיא דיבמות 'דכיון דנסבה אחולי אחליה לתנאיה', והנה באמת בלי טעם מחילת התנאי אין מקום לאותה צריכותא הנמצאת בספרים שלנו, ומפני זה הגיה רש"י את הספרים וכתב שיש ליגרוס כמו בהמדיר, כנ"ל.
היוצא לנו מכל זה, שלפי רש"י אם הטעם הוא משום מחילה אז היא מקודשת למפרע מחמת קידושי הכסף ויש לה אף כתובה, וכל שאין לה כתובה מחמת גילוי דעת שאין רצונו בנדרנית, יש לגילוי דעת זה כח לבטל את הקידושין גם לענין הגט, אם לא שבעל עכשיו לשם קידושין אחרים, אלא שהא דאמר עולא אמר רבי אלעזר (כתובות עד ע"א) עדיין צריך ביאור אליבא דרש"י, דאם בקידש על תנאי ובעל דברי הכל צריכה הימנו גט, איך תתפרש מחלוקת רב ושמואל אליבא דרש"י, הלא לשיטתו בקידש על תנאי ובעל צריכה גט משום שבעל לשם קידושין, כך מוכח מפירושו בסוגיא שם כשמשווין את דבריו צריכה הימנו גט עם מה שאמר שם דרבי אמי פליג אדרב אלעזר, ובמאי פליגי רב ושמואל, על כרחך בשלא בעל, וטעמא דרב משום שהבעל מחל את תנאו, א"כ מה יש לנו צורך לומר עוד דכשבעל צריכה הימנו גט משום דבועל לשם קידושין, הלא בלאו הכי צריכה גט, משום דכיון שכנס כבר מחל את תנאו, ואין לומר שאם לא בעל לא הוה אלא ספק מקודשת משום שמא מחל ואם בעל הרי היא ודאי מקודשת משום שאין אדם עושה בעילתו בעילת זנות, שדוקא אם אין לחוש למחילה יש לומר שמשום דאין אדם עושה בעילתו בעילת זנות גמר ובעל לשם קידושין, אבל אם יש לחוש למחילת התנאי בכנס סתם אף כשבעל לא יהיה הקידושין ודאין, שהרי שפיר יש לומר שהגם שאין אדם עושה בעילתו בעילת זנות, לא כיון לבעול לשם קידושין, מכיון שמחל כבר את תנאו ויחולו הקידושין למפרע ואין כאן בעילת זנות.
דוחק גדול לומר, שהא דמפרש רש"י במימרא דרבי אלעזר שצריכה גט משום שבעל לשם קידושין, היינו לשמואל ולא אליבא דרב, ודאי שלא חיה לו לרש"י להעלים עין מפלוגתתם בכל אותו המימרא, ועוד דאם נימא הכי נמצאנו מרחיקים פלוגתת אביי ורבי אלעזר בפירוש דברי רב ושמואל מן הקצה אל הקצה, שלאביי רב ושמואל חולקים זה עם זה כשבעל ולרבי אלעזר כשלא בעל, ולאביי רב סבר דאין אדם עושה בעילתו בעילת זנות ולא חיישינן למחילה, ואילו לרבי אלעזר טעמיה דרב משום דחיישינן למחילה, ודוקא לשמואל אמרינן דאין אדם עושה בעילתו בעילת זנות ולמחילה אין לחוש, והערנו לעיל שאפילו לפי הפני יהושע שרוצה לומר, שרש"י מסכים לסברת הרשב"א שלא שייך מחילה בתנאים אלו אי אפשר לפרש דברי רבי אלעזר אליביה, אם נגרוס דברי הכל צריכה הימנו גט, והבאנו שהרבה מן הראשונים לא גרסו תיבות "דברי הכל", אלא "צריכה הימנו גט",
והנה רש"י אינו מציין בפירושו דברי הכל צריכה הימנו גט, כמו שציינו התוספות שם, אלא צריכה הימנו גט, יש רגלים לשער שאילו היה גורס דברי הכל היה מציין כך, ואם רש"י לא גרס בדברי רבי אלעזר אלא צריכה הימנו גט, שפיר מתיישבת שיטתו גם בהא, ונימא שאביי ורבי אלעזר אינם חולקים בפירוש פלוגתתם כשבעל, וטעמיה דרב משום דאין אדם עושה בעילתו בעילת זנות ובעל לשם קידושין, והא דאמר רבי אלעזר שבקידשה על תנאי ובעל צריכה הימנו גט, היינו משום דהלכתא כרב באיסורי ופסקינן כוותיה.
מדברי הרא"ש משמע שפסק כרש"י, שהרי בסוף דבריו בפירוש הסוגיא בהמדיר כתב, דקי"ל דאין אדם עושה בעילתו בעילת זנות ובעל לשם קידושין, אינו אליבא דתוספות, שהרי לפי דבריהם רבי אלעזר מפרש פלוגתתם מטעם מחילת התנאי והקידושין הראשונים חלים למפרע ואין צורך בבעילה לשם קידושין, ועוד שאפילו בלא בעל הוה לן לפסוק כרב, גם אין לומר שפסק כהרי"ף, שכבר הוכחנו שלהרי"ף דוקא בבעל לאלתר פסקינן כרב כהנא, אבל בכנס לאחר זמן אפילו כשלא בעל הטעם הוא משום מחילה, מדברי הרא"ש משמע, שדוקא כשבעל צריכה גט, משום דאין אדם עושה בעילתו בעילת זנות ובעל לשם קידושין.
ואין לומר שהרא"ש מפרש את שיטת הרי"ף כהרמב"ן שכנס סתם וגם בעל. שהמעיין בדבריו יראה, שבטעות אשה אחת כעין שתי נשים אינו מזכיר בעילה כלל, ומוכח מדבריו שגם מסקנת הסוגיא בהמדיר מתפרשת לפי דבריו אליבא דהרי"ף משום מחילה, ולא משום דאין אדם עושה בעילתו בעילת זנות, שכתב וז"ל: ולית הלכתא כרבה בהא דאפילו אם בעל לאלתר אמרינן אחולי אחליה לתנאיה וצריכה גם דהא אסקינן א"ר כהנא משמיה דעולא וכו', עכ"ל. משמע מדבריו שמפרש דברי הרי"ף כהרמב"ם, דבין כנס ובין בעל צריכה הימנו גט משום דאחולי אחיל לתנאיה, וא"כ הא דאמר הרא"ש דקי"ל אין אדם עושה בעילתו בעילת זנות ובעל לשם קידושין, אינו לפי הרי"ף, גם אין סברא לומר שהרא"ש הלך בשיטת הרשב"א, נכון שלפי הרשב"א צריכה גט משום דבעל לשם קידושין, אמנם אינו תלוי באין אדם עושה בעילתו בעילת זנות, אפילו אם נאמר שמחל התנאי הדין כן, ולפי הרשב"א לא מתיישב לשון הרא"ש שכתב, דקי"ל דאין אדם עושה בעילתו בעילת זנות ובעל לשם קידושין, גם מה ההוכחה שכך קי"ל, הלא מסקנת הגמרא לפי הרשב"א מתפרשת בין מטעם מחילה בין מטעם דאין אדם עושה בעילתו בעילת זנות.
דוקא אם נאמר שהרא"ש תפס בשיטת רש"י מתפרשים דבריו שפיר, שהרי לרש"י אם טעמיה דרב משום שמחל את התנאי אז אפילו כשלא בעל אלא כנס סתם צריכה גט, ומי שאמר שצריכה גט כשבעל דוקא על כרחך טעמו משום דאין אדם עושה בעילתו בעילת זנות ובעל לשם קידושין, לפי רש"י באמת כך מסקנת הגמרא, שהרי לרבי אלעזר צריכה גט כשבעל, וגם רב כהנא אמר משמיה דעולא דהמקדש בתנאי ובעל צריכה הימנו גט, וזה היה מעשה וכו', מכל זה מוכח שמסקנת הגמרא שאין אדם עושה בעילתו בעילת זנות ובעל לשם קידושין, ושפיר כתב הרא"ש דקי"ל דאין אדם עושה בעילתו בעילת זנות וכו', אמנם זה אינו שייך אלא דוקא לשיטת רש"י, ברם ישנו הבדל בין רש"י ובין הרא"ש בנקודה אחת, מרש"י משמע שמשום שאין אדם עושה בעילתו בעילת זנות הקידושין הם קידושין גמורים והרי היא ודאי מקודשת, אבל הרא"ש מחמיר כאותן הגדולים שהביא, שמתוך דיוק לשון המאמרים בהמדיר סברי, דאינה אלא ספק מקודשת, ולפי דבריו צריכה גט מספק, משום שיש לחוש שמא סבר שתנאו קיים ולא נזכר לבעול לשם קידושין.
ברור ששיטת הטור (סימן לט) מתאימה לגמרי לשיטת אביו הרא"ש, ומשום זה כתב ואם קדש על תנאי ובעל סתם ויש עדים על היחוד צריכה גט מספק, אפילו בעל לאלתר לאחר הקידושין, שאין אדם עושה בעילתו בעילת זנות ובעל לשם קידושין, לא הזכיר מחילה כלל, אין לחוש למחילה, וכמו שהחליט אביו הרא"ש, דקי"ל דאין אדם עושה בעילתו בעילת זנות ובעל לשם קידושין, והא דהביא הטור (סימן לח) שיטת הרמב"ם, כנראה שגם בזה הלך בעקבות אביו, שיטת הרמב"ם היא היא שיטת הרי"ף, ובארנו שגם הרא"ש מפרש דברי הרי"ף כהרמב"ם, שהרא"ש הביא שיטת הרי"ף, ופסק לבסוף כרש"י, כך עשה גם בנו הטור, בסימן לח הביא את דברי הרמב"ם, ואמנם פסק כאביו הרא"ש וכרש"י.
<big><strong>סיכום השיטות בקידשה על תנאי </strong></big>
<b>שיטת הרי"ף והרמב"ם</b>
בין כנסה לאחר זמן ולא בעל, ובין קידשה ובעל לאלתר, הרי היא מקודשת מספק, משום שיש לחוש שמחל את התנאי, מכיון שקידושי הכסף חלין למפרע ואין כאן קידושין אחרים, אין צורך בעדי יחוד כשכנס או בעל, אמנם אם כנס מיד ולא בעל נראה שאינה מקודשת וכדרבה בטעות אשה אחת גרידתא, וכן משמע מגירסת הרמב"ם שהבית יוסף קראם 'המדוייקים', בשו"ע (סימן לח סעיף לה) פסק כהרי"ף והרמב"ם.
<b>שיטת התוספות</b>
שיטת התוספות, שונה משיטת הרי"ף והרמב"ם רק בדין כנס סתם לאלתר, שלפי התוספות ג"כ יש לחוש למחילה, משום שאין אדם עושה בעילתו בעילת זנות ופסקו הם כר"א, גם המחבר בשולחן ערוך פסק כוותם.
<b>שיטת הרמב"ן והרשב"א</b>
לפי הרשב"א דוקא בתנאים שבממון יש מחילה, שיכול לומר הריני כאילו התקבלתי אבל בשאר תנאים לא שייך מחילה, ואם מחל את התנאי בטלו הקידושין, וצריכה גט משום שבעל לשם קידושין, לפי דבריו אין הוכחה ממסקנת הגמרא אם צריכה גט משום שמחל את התנאי או משום דאין אדם עושה בעילתו בעילת זנות שבין כך ובין כך צריכה גט דוקא כשבעל, לשיטתו מכיון שבעל לשם קידושין צריכים עדי יחוד, הכי איתא בשיטה מקובצת בשם הרשב"א גבי קטנה שלא מיאנה והגדילה, דדוקא כשנתייחד עמה בעדים צריכה גט לרב דהן הן עדי ביאה, וא"כ הוא הדין היכי שבועל לשם קידושין צריכים לעדי יחוד.
מתוך פירושו של הרמב"ן בדברי הרי"ף נראה לכאורה שהלך בשיטת הרשב"א, וגם מפרש את שיטת הרי"ף באופן שלא יסתור את סברת הרשב"א בדין מחילת התנאי, [לפי הפני יהושע גם רש"י סבר כהרשב"א].
<b>שיטת רש"י</b>
לפי רש"י אם מוחל, לגמרי מוחל, ויש לה כתובה, אין המחילה תלויה בבעילה אלא אפילו כשכנס סתם, מדלא דק ולא חזר על תנאו מחל ליה, למ"ד טעמיה דרב משום מחילה, אמנם אין זו ההלכה, אלא למחילה אין לחוש, וטעמיה דרב משום דאין אדם עושה בעילתו בעילת זנות ובעל לשם קידושין גמורין, והלכתא כרב, לפי רש"י מכיון שהוא בועל לשם קידושין צריכים לעדי ביאה, כך הוא בפירוש בהרא"ש שהלך בשיטת רש"י.
<b>שיטת הרא"ש והטור</b>
סוברים כרש"י, וקי"ל דאין אדם עושה בעילתו בעילת זנות ובעל לשם קידושין, אלא שבעוד לפי רש"י הרי היא ודאי מקודשת, לפי הרא"ש והטור אינה אלא ספק מקודשת, לשניהם הבעילה היא לשם קידושין וצריכים לעדי יחוד.
<b>שיטת הרא"ה בדין עדי יחוד</b>
השיטה מקובצת מביא דברי הרא"ה, גבי הא דקטנה שלא מיאנה והגדילה ועמדה ונישאת שלרב אינה צריכה גט משני, שלכאורה יש להקשות, איך מהני קידושי ראשון אפילו בעל לשם קידושין, דהא אין כאן עדי קידושין, וז"ל הרא"ה בשיטה מקובצת: דכיון דאשתו היא ועומדת עמו אפילו לעדי יחוד אינה צריכה דכולי עלמא ידעי שנתייחד עמה ובא עליה, עכ"ל. אמנם כבר ראינו שזה לא כדעת גדולי הראשונים, חולק עליו הרשב"א בפירוש בדין קטנה שלא מיאנה, ובדין קידושין על תנאי, גם הרא"ש וגם הטור כותבים בפירוש שמכיון שבעל לשם קידושין יש צורך בעדי ייחוד, וכן מוכח גם מפירושו של המגיד משנה (אישות פ"ז הכ"ג) שכל שהוא בועל לשם קידושין צריכים לעדי ייחוד, ודאי שכך משמע מדברי הרמב"ם שם.
בתשובות הריב"ש (סימן ו) שכתב שאין להשגיח בשיטת הרא"ה בזה, [אמנם עיין שם בתשובתו (סימן קצ"ג) שנראה לכאורה כאילו סותר עצמו בזה], נראה לעניות דעתי שודאי די לנו כל הני אשלי רברבי הראשונים, לסמוך עליהם כנגד הרא"ה, בפרט שיש סברא לומר שגם הרא"ה לא חידש סברתו אלא בדין קטנה שלא מיאנה, ואין לך בו אלא חידושו, אבל בדין קידושין על תנאי לאותן הפוסקים דסברי דצריכה גט משום דאין אדם עושה בעילתו בעילת זנות אנו צריכים לעדי יחוד, אבל בלא עדי ייחוד אין כאן קידושין, עיין בבית שמואל (סימן לח ס"ק נט) במה תלוי הא דצריכין עדי ייחוד או לא.
<b>ז. אם פירש בהדיא שאינו רוצה בקידושין אם לא יתקיים התנאי</b>
בהגהת אשר"י בהמדיר כתב, וז"ל: ומיהו אם פירש בהדיא שלא תהא ביאת קידושין אפילו לענין גט, אם לא יתקיים התנאי וכפליה לתנאי כדין התנאי, אינה צריכה גט, עכ"ל. החלקת מחוקק (סימן לח ס"ק מט) הוציא דין זה מלשונם של המגיד משנה והרא"ש, והביא גם פסקו של ההגהת אשר"י, גם הבית שמואל (שם ס"ק נט) מביא דינו של ההג"ה, והעיר שכך מוכח ג"כ בדברי התוספות, ע"ש. אין חולק בזה, אלא השלטי גבורים המובא בחלקת מחוקק ובבית שמואל (שם), וז"ל הבית שמואל: לפי זה אם התנה בפירוש על הגט אין צריך גט, אבל לדעת השלטי גבורים (דף תק"ד) אפילו התנה כן בפירוש, אמרינן בעת הביאה כוונתו לקדש אפילו לא נתקיים התנאי, עכ"ל.
לכאורה הדברים תמוהים, שהם נגד מה שמשמע מדברי התוספות והרא"ש, גם נראה לי שיש ראיה מפורשת בדברי הרי"ף וברמב"ם נגד השלטי גבורים, שהרי"ף בפירוש דברי רבה בטעות אשה אחת גרידתא מביא ראיה לדבריו מדיוק בלשון הגמרא שם, וכתב וז"ל: טעמא דכנסה סתם, הא לא כנסה סתם אלא קפיד ובדיק לתנאיה בשעת כניסה, אפילו רב מודה דלא בעיא גיטא מיניה, דעל תנאו בעל וקדושי טעות הן, והיינו טעות אשה אחת גרידתא, והיכא דקדיש ובעל לאלתר נמי דכוותהי הוא, עכ"ל. הרי שכתב דהיכא דקפיד ובדיק לתנאיה בשעת כניסה אפילו לרב אין צריכה גט, ומה לי קפיד ובדיק בשעת כניסה או שאמר בפירוש בשעת כניסה שעל תנאו הוא סומך, הגם שלא פסקינן כהא דרבה בטעות אשה אחת גרידתא, היינו משום דלא מדמינן קידש על תנאי ובעל סתם ואפילו לאלתר, להיכי דקפיד ובדיק בשעת כניסה, ולאו חד טעמא הוא כמו שסבר רבה, דוקא בבעל סתם פליג רב כהנא ארבה, אבל הדין היכי דקפיד ובדיק בשעת כניסה במקומו עומד, ולכולי עלמא אין צריכה גט ואפילו רב מודה בזה.
משמע איפוא שלפי הרי"ף היכי שאומר בפירוש שהוא מקפיד על תנאי אין חשש קידושין כלל ואין צריכה גט, גדולה מזו איתא ברמב"ם (גירושין פ"י הי"ט) שכתב וז"ל: שלא אמרו חכמים חזקה זו אלא באשתו שגירשה בלבד, או במקדש על תנאי ובעל סתם שהרי אשתו היא, ובאשתו היא שחזקתו שאינו עושה בעילתו זנות עד שיפרש שהיא בעילת זנות או יפרש שעל תנאי הוא בועל, עכ"ל. הרי שכתב שאם אמר בפירוש שקפיד על תנאו אינה מקודשת כלל, וכן פסק גם בשו"ע (סימן קמט סעיף ה) ותמה אני על מה נסמך השלטי גבורים, שאף אם יפרש בהדיא שמקפיד על תנאו לא מהני, שהוא כנגד כל גדולי הראשונים, וכנגד מה שנמצא מפורש בהרמב"ם.
ביישוב סברתו של השלטי גבורים נראה לומר, שאין להקשות עליו לא מהרי"ף והרמב"ם, שהרי לתרוויהו הא דמצרכינן גט היינו משום שיש לחוש למחילה, מכיון שכן, אם מתנה בפירוש שאינו מוחל תנאו, ועל תנאו סמיך, ודאי שאין לחוש לקידושין, איך ניחוש שמא מחל, אם אמר בפירוש שאיננו מוחל אלא אדרבה הוא מקפיד על תנאו, אמנם השלטי גבורים כתב שאפילו אם התנה בפירוש שמקפיד על תנאו לא מהני, דאמרינן שבעת הביאה כוונתו לקדש, ואפילו אם לא נתקיים התנאי, דברים אלו לא נאמר בשיטת הראשונים דסברי שצריכה גט משום שיש לחוש למחילה וחלין הקידושין למפרע, סברתו של השלטי גבורים היא, שהוא בועל לשם קידושין, כונתו שאף שלא מחל את התנאי, מכיון שאין אדם עושה בעילתו בעילת זנות בועל לשם קידושין, דוקא לפי שיטת רש"י אפשר לומר כן, אף על פי שגם הרא"ש הולך בשיטת רש"י, והחלקת מחוקק מדייק מדבריו שאף הוא סבר שאם התנה בפירוש שמקפיד על תנאו אינה מקודשת כלל.
נראה לי שיפה דייק, הלא ראינו שלפי הרא"ש הא דקימא לן דאין אדם עושה בעילתו בעילת זנות אינו ודאי אלא ספק, שיש לומר "שמא סבר שתנאו קיים ולא נזכר לבעול לשם קידושין", מכיון שכח החזקה אינה יפה לעשותה ודאי מקודשת, יש סברא לומר כמו בבעלה סתם, אפשר שסמך על תנאו, ואינו דק לבעול לשם קידושין, כמו כך כשהוא מפרש שהוא מקפיד על תנאו וסמך עליו אין חשש קידושין, שהרי לפי שיטה זו אינו מדקדק כל כך בבעילת זנות, אבל לרש"י שסבר דהא דאין אדם עושה בעילתו בעילת זנות עושה אותה ודאי מקודשת, יש לכאורה לצדד שפיר שאפילו כשמפרש צריכה גט, משום דאמרינן שבעת הביאה כונתו לבעול לשם קידושין, אמנם הגם שהוכחנו שאי אפשר לקיים סברת השלטי גבורים אלא על יסוד שיטת רש"י, אין זה מוכח שכל מי שסובר כרש"י יסכים לסברתו, שפיר יש לומר, הגם שאין אדם עושה בעילתו בעילת זנות חזקה גמורה היא, מכל מקום אם התנה בפירוש שמקפיד על תנאו, אפשר שאין לחוש לקידושיו, אין לומר שכל מי שסבר כרש"י מוכרח להודות לסברת השלטי גבורים, אלא שאי אפשר לבסס סברתו אלא ע"פ שיטת רש"י.
כל זה כתבנו בבירור שיטת השלטי גבורים כפי שהובאה בבית שמואל, אמנם לולי מסתפינא הייתי אומר שהשלטי גבורים אינו חולק על הגהת אשר"י, שאם התנה בפירוש שלא תהא ביאת קידושין אפילו לענין גט אם לא יתקיים התנאי שאינה מקודשת ואינה צריכה גט, שזה לשון השלטי גבורים בשם הריא"ז: בעל, הרי זו מקודשת קידושין גמורין, ואפילו קידש על תנאי ובעל על תנאי ואמר הריני בועליך על מנת שאין עליך מומין או נדרים, או על תנאי אחר כגון על מנת שירצה אבא, אע"פ שלא רצה האב מקודשת, לפי שאין אדם עושה בעילתו בעילת זנות, שהרי זו תחילת בעילתו לשם אישות היתה וזו שהתנה כסבור שלא יעברו על תנאו, ולפיכך אע"פ שלא נתקיים התנאי הרי אי אפשר לבטל בעילת האישות והרי זו מקודשת, עכ"ל. נראה לכאורה שיש כאן לפנינו שיטה חדשה בפירוש הכלל שאין אדם עושה בעילתו בעילת זנות, אין זו שיטת התוספות, שלפיה מוחל תנאו משום שאינו רוצה שתהיה בעילתו זנות, ואין זו שיטת רש"י שהתנאי במקומו עומד לענין הכתובה, והוא בועל לשם קידושין אחרים משום שאין אדם עושה בעילתו זנות.
לפי הריא"ז הבעילה היא לשם אישות, משום שהוא סבור שהתנאי מתקיים, הגם שטעה והתנאי לא מתקיים מכל מקום אי אפשר לעשות את בעילתו שהיתה לשם אישות בעילת זנות למפרע, ונראה שכך הוא מפרש הכלל "אין אדם עושה בעילתו בעילת זנות", כלומר מכיון שהבעילה היתה לשם אישות, אי אפשר לעשותה עוד לבעילת זנות, ודומה זה למה שהקשה הגמרא בכמה מקומות תינח קידש בכספא קידש בביאה מאי איכא למימר, סבר הריא"ז הגם שיש כח ביד חכמים לשויה לבעילתו זנות, אין אדם יכול לעשות כן לבעילתו שהיתה לשם אישות, הנה מעצם דבריו שכתב, שתחילת בעילתו היתה לשם אישות, וזה שהתנה כסבור שלא יעברו על תנאו, מוכח, שדוקא היכי שאפשר לומר שכסבור היה שלא יעברו על תנאו אמרינן שבעילתו היתה לשם אישות, ומכיון שכן שוב אי אפשר לבטלה, ומובן מאליו שאם התנה בפירוש שעל תנאו סמך, ואם לא יתקיים התנאי אינו רוצה בקידושין, גם הבעילה היא על תנאי, ואם לא יתקיים התנאי אין כאן קידושין, ואינה צריכה גט, כמו דאיתא בהגהת אשר"י.
עלינו לברר עוד שתי נקודות שיש להן יחס לעניננו, לפי אותם הראשונים שיכול הבעל לפרש שלא תהיה מקודשת בלי קיום התנאי, מתי צריך להתנות כך בפירוש, לפני הביאה או בשעת כניסה לחופה, או באיזה זמן שירצה אחר שקידש על תנאי, וכן יש להסתפק איפכא, אליבא דשלטי גבורים לפי פירוש הבית שמואל בדבריו, אם התנה בפירוש סמוך לביאה שמקפיד על תנאו, האם בכגון זה גם יאמר שבעת הביאה כוונתו לקדש, בנוגע לשאלה זו האחרונה, נראה לכאורה שבאופן זה גם השלטי גבורים יסכים, שאין לומר שלמרות מה שאמר בפירוש יבעול לשם קידושין, על פי סברתו שמכיון שאין אדם עושה בעילתו בעילת זנות, לשם קידושין בעל, כמו כך יש סברא לומר שזה לא שייך אלא כשבעל זמן מה אחר שהתנה כן בפירוש, אבל אם אמר בפירוש שמקפיד על תנאו ובעל מיד, איזה כח יש לנו להכחישו ולומר שמכל מקום בשעת הבעילה כוונתו היתה לשם קידושין, ודאי שאין זו סברא כלל, נראה שבכגון זה לא שמענו שהשלטי גבורים מצריך גט.
בנוגע לשאלתנו הראשונה ניחזי אנן, הוכחנו לעיל שלפי הרי"ף כשכנס לאחר זמן חיישינן שמחל את תנאו, וטעמו לפי שהוה ליה למידק וכיון דלא דק שמע מינה אחולי אחיל, זה ודאי לא שייך כשמפרש בהדיא בשעת הכניסה שמקפיד על תנאו, מה שייך לומר דהוה ליה למידק הרי דק, וכן כשבעל מיד לאחר הקידושין, הגם שהטעם משום דחיישינן לאביי, כמו שכתב הר"ן, מכל מקום משום דאין אדם עושה בעילתו בעילת זנות חיישינן שמחל את התנאי, וא"כ אם אמר בפירוש שאינו מוחל על תנאו מה יש לנו לחוש שמא מחל, כן מוכח גם מדברי התוספות שהרי בהמדיר (כתובות עג ע"א סוף ד"ה לא תימא טעמא דרב) הקשו, וז"ל: והיכי סלקא דעתין למימר דכנסה בלא בעל דאחולי אחליה לתנאיה וצריכה גט, כיון דקידשה על תנאי שאין עליה נדרים והיו עליה נדרים, א"כ אינה מקודשת, ומה מועיל אפילו ימחול התנאי אח"כ, אם לא יחזור ויקדשנה, ותירצו, דמצינו למימר דבשעת קידושין היה דעתו לכך שאם יכניסנה לבסוף יהא מחול התנאי, ע"כ.
ודאי שאין זו סברא אלא כשכנס סתם, אבל לא כשהתנה בפירוש בשעת הכניסה שהוא מקפיד על תנאו, אין שום סברא לומר שכשקידש על תנאי דעתו היתה בשעת קידושין שאף אם יקפיד על תנאו בשעת הכניסה יהיה התנאי מחול, גם מהר"ן משמע כן, שהקשה (בהמדיר שם) קושית התוספות, ותירץ בדומה לתירוץ התוספות, דכיון שלהנאתו התנה, אין דעתו שיתבטלו הקידושין מיד, אלא הדבר תלוי עד שידע בנדרים או שיראה במומין, וכל שלא הקפיד מקודשת, וסיים, ומיהו אם הקפיד בהם אינה מקודשת אע"פ שחזר אח"כ ומחל, ע"כ.
נראה לומר, הגם שכתב שקיום התנאי או אי קיומו תלוי עד שידע בנדרים או שיראה במומין, היינו עד שידע בנדרים או יראה במומין, בידו להחליט אם רצה לקבל או לא, זו היתה כוונתו בתנאי מתחילה, אבל אם הקפיד אינה מקודשת אפילו אם הקפיד קודם שידע אם יש עליה נדרים או לא, דוקא לענין שיש בידו למחול תנאו יש לומר שכך התנה מעיקרא, שאם ידע בנדרים ויתפייס יהא התנאי מחול, אבל לענין ההקפדה איזו סברא זו לומר שדוקא אם נודע לו בנדריה כבר אז יכול להקפיד ולומר שאין רצונו באשה נדרנית, אבל אם הקפיד בפירוש קודם שנודע לו שיש עליה נדרים אז אין הקפדתו הקפדה, מנין לנו הכרח לפרש תנאו בדרך זה, הלא כיון שהקפיד שעה אחת אחר הקידושין בין לתוספות ובין להר"ן נתבטלו הקידושין, שהרי היו עליה נדרים בשעת הקידושין והוא מקפיד על אשה נדרנית, ואף אם ימחול אח"כ מה בכך, הלא הקידושין היו על תנאי שאין עליה נדרים, ואמר בפירוש שמקפיד על תנאו, א"כ מיד כשהקפיד בטלו הקידושין, ואף אם מחל אח"כ הרי אין כאן קידושין, משמע איפוא שכל שאמר בפירוש שהוא סומך על תנאו ואינו מוחל ואפילו הקפיד כך זמן הרבה קודם הכניסה או הבעילה, אינו יכול עוד למחול את תנאו, ואם לא נתקיים התנאי אינה מקודשת.
היוצא לנו מכל זה, שאם אמר בפירוש שאינו מוחל על תנאו, אינה מקודשת כלל אם לא נתקיים התנאי, זו היא גם שיטת המהרי"ח לפי הגהת אשר"י (ראה להלן עוד בזה), ולפי החלקת מחוקק כן מוכח גם מהמגיד משנה ומהרא"ש, הב"ש דייק כן גם מדברי התוספות, ראינו גם כן שלפי הרי"ף והרמב"ם ודאי יועיל להתנות בפירוש בשעת כניסה לחופה [אם החופה היא לאחר זמן] או לפני הבעילה [כשהיא לאלתר לאחר הקידושין] שהוא סומך על תנאו ואינו מוחלו, שהרי חשש המחילה הוא משום דהוה ליה למידק והרי דק, ועל יסוד דברי התוספות והר"ן יש לומר שכל עוד שהקפיד בפירוש על תנאו, בין הקידושין בין הכניסה בתנאיה קאי, ואם לא נתקיים התנאי אינה מקודשת.
אמנם השלטי גבורים לבדו חולק על דין זה, וקאי על פי שיטת רש"י, וסבר שאף אם התנה בפירוש שאינו מוחל את תנאו אמרינן שהדר בעל לשם קידושין, אכן צדדנו לומר שאפילו השלטי גבורים יודה שאם הקפיד כן בפירוש ובעל מיד לאחר שהקפיד, אין לחוש שיבעול לשם קידושין, ופשוט הוא שלשלטי גבורים שאמר שאף אם התנה בפירוש שמקפיד על תנאו, יש לומר שבעת הביאה כוונתו היא לקדש, צריכים לעדי יחוד שהן הן עדי ביאה, אם אין כאן עדי יחוד, גם לשיטתו אין לחוש לקידושין כלל.
<big><strong>כשהתנאי יבורר לאחר מיתת הבעל</strong></big>
<b>א. תנאו של המהר"י ברי"ן</b>
באה"ע (סימן קנז סעיף ד) הביא הרמ"א דין המקדש אשה ויש לו אח מומר, שיכול לקדש על תנאי ויתנה בתנאי כפול שאם תפול לפני מומר ליבם שלא תהא מקודשת. יסוד תנאי זה בדברי המהר"י ברי"ן שהביא הדרכי משה בטור, בספרי השו"ת של גדולי האחרונים נשאלה השאלה, אם יש לסמוך על דין זה במקרים הדומים לאח מומר, כגון אם האח חרש או נשתטה או נעלם שאי אפשר בחליצה, האם יש להתנות בשעת הקידושין שאם תפול לפני האח ליבם, שלא תהא מקודשת למפרע, בנידון כזה שנעלם אחיו ולא נשמע ממנו אם חי אם מת, כבר כתב הב"ח (שם), שיכול לקדש להתנות שאם ימות בלא בנים ואחיו ישאר בחזקת אבוד כמו עכשיו שלא תהא מקודשת, ומסיים: ושרי להתנות כך אפילו לכתחילה.
אמנם ישנם גדולי האחרונים שחולקים על הב"ח בזה, עיין בשו"ת מעיל צדקה (סימן א) בשם ר' אברהם ברודא ז"ל, ובשו"ת שבות יעקב (אה"ע סימן קכז), בשו"ת שב יעקב (אה"ע ח"ב סימן לט) בדברי השואל, והשואל בשו"ת צלעות הבית (בסוף ספר בית מאיר סימן ו), שכולם נוטים לומר, שדוקא באח מומר יש להתיר על ידי תנאי, כיון דבלאו הכי כמה מן הראשונים סברו שאין לו אחוה, והאשה שנפלה לפני אח מומר אינה זקוקה ליבום, אבל באופן אחר כגון אח שנעלם, או שהוא חרש או נשתטה אין לסמוך על הרמ"א, וגם הרמ"א לא כוון להתיר את האשה על ידי תנאי כפול, עצם סברת החולקים על הב"ח תלוי בפירושם ליחס שבין תנאו של המהר"י ברי"ן לתנאו של תרומת הדשן (סי רכג) בדין אח מומר, שכתב ויש נוהגים להתנות בכהאי גוונא בשעת קידושין שלא תיזקק ליבם אם תפול לפניו וכו', ולפי הירושלמי בסוף פ' השוכר את הפועלים תנאי כזה הוא מתנה על מה שכתוב בתורה ותנאו בטל, עכ"ל.
אולם לפי דבריו יש להוכיח שהבבלי חולק על הירושלמי בזה, מסוף הגוזל (ב"ק קי ע"ב), פריך הש"ס "אלא מעתה יבמה שנפלה למוכה שחין תיפוק בלא חליצה דאדעתא דהכי לא קדשה נפשה". הא דאנן סהדי כאילו התנתה בפירוש שמקבלת את הקידושין על תנאי שלא תהא זקוקה ליבם, ולפי ש"ס דידן תנאה קיים, לולא הא דמשנינן התם דמינח ניחא לה בכל דהו כריש לקיש. הגם שכתב שצ"ע בדבר, משמע שהוא נוטה להקל בזה, על יסוד הבבלי וכנגד הירושלמי, הבית יוסף (סימן קנז) הביא תשובת תרומת הדשן, וכתב וז"ל: ואני תמה על זה, מאחר שאין ההיתר מבואר בתלמוד דידן ובתלמוד ירושלמי מבואר לאיסור, היאך אפשר להקל בדבר, ועל כן נשתקע הדבר ולא ראינו ולא שמענו מי שהתנה כן, עכ"ל. הפוסקים שהזכרנו לעיל הסוברים שדוקא באח מומר יש לסמוך על הדרכי משה, כולם סוברים שתנאו של תרומת הדשן הוא אותו תנאי שמביא הדרכי משה בשם המהר"י ברי"ן, א"כ כיון שהבית יוסף כתב שנשתקע אותו התנאי ואין להתנותו, משום שהוא מתנה על מה שכתוב בתורה, על כן גם הרמ"א לא פסק כנגד הבית יוסף אלא מפני שבאח מומר בלאו הכי יש צד להיתר וכדלעיל, אבל באח נעלם או אלם וכיוצא בו אין לסמוך על הב"ח להתיר.
המעיין בדרכי משה יראה בעליל שאין זו כוונת הרמ"א, על סיום הבית יוסף שתנאי המוזכר תרומת הדשן נשתקע ולא שמענו מי שהתנה כן, כתב הדרכי משה (סימן ק אות ה) וז"ל: ומהר"י ברי"ן כתב אע"פ שאין להתנות שלא תהא זקוקה ליבם דהוי כמתנה על מה שכתוב בתורה, מכל מקום אם מקדשה בתנאי כפול שלא תהא מקודשת אם תפול לפני יבם שפיר דמי, עכ"ל. הרי ברור מלשונו שרצה לתקן תנאו של תרומת הדשן, היינו שמסכים לבית יוסף שיש לדחות את תנאי תרומת הדשן, אלא שיש להתנות באופן אחר שיועיל התנאי אף לפי הבית יוסף, אם תנאו של תרומת הדשן ושל המהר"י ברי"ן היינו הך אין לדברי הדרכי משה שום שחר.
גם מה לו לדרכי משה להביא התנאי בשם המהר"י ברי"ן, תלמידו של תרומת הדשן ולא די לו בדברי הרב עצמו, ברור הוא לכל המודה באמת, שלפי הדרכי משה יש הבדל בין תנאו של תרומת הדשן שדחאו הבית יוסף, ובין תנאו של המהר"י ברי"ן שאין לדחותו מטעם הבית יוסף, לפי פשטות דברי הדרכי משה בעוד שהתנאי המוזכר בירושלמי ומובא בתרומת הדשן הוא מתנה על מה שכתוב בתורה, תנאו של המהר"י ברי"ן אינו נופל בסוג זה, דוקא משום כך פסק ברמ"א שיש להתנות בתנאי כזה, אם יש למקדש אח מומר, ההבדל בין שני התנאים לכאורה פשוט מאד, לפי עדותו של תרומת הדשן התנאי שמדבר בו, הוא אותו התנאי שבירושלמי (בהשוכר את הפועלים הלכה י): כיצד אמר לאשה הרי את מקודשת לי... שאם מתי לא תהא זקוקה לייבום הרי זו מקודשת ותנאו בטל. ע"כ. זהו באמת מתנה על מה שכתוב בתורה, שהרי רוצה בקידושין ומתנה כנגד הזיקה, היינו רוצה בקידושין בלי דין זיקה ליבם.
אמנם בתנאו של המהר"י ברי"ן אינו מתנה שום דבר על הדין עצמו, אינו רוצה בקידושין על תנאי שיבטל דין הזיקה, שאינו מתנה על הדין כלל אלא על העובדה, אם הבעל ימות בלי בנים לא יחולו קידושין למפרע, הרי זה כמו כל תנאי בקידושין ואינו מתנה על מה שכתוב בתורה, בתנאי כזה התיר המהר"י ברי"ן, לזה דוקא הסכים הרמ"א, מפני שאינו נגד הירושלמי, גם הבית יוסף יודה בזה, החילוק בזה, הובא בתשובה במעיל צדקה (לעיל) בשם ר' יונה לאנד ז"ל, שחולק על רבו ר' אברהם ברודא, והסכים עמו השב יעקב (אה"ע ח"ב סימן לט), המעיין בדברי ר' אברהם ברודא, בשב יעקב בדברי השואל, ובצלעות הבית, יראה שכולם לא הרגישו בחילוק זה, וסברי שחידושו של המהר"י ברי"ן היה בזה שכפל את התנאי.
אולם הב"ח כבר העיר על הבדל זה, בין התנאי שבירושלמי ובין תנאו של המהר"י ברי"ן, וכתב בפירוש שאין לענין זה שום שייכות לדין תנאי כפול, שעל התנאי שבירושלמי כתב, וז"ל: דדוקא באומר אם מתי לא תיזקק לייבום אף על פי שכפל תנאו הוי ליה מתנה על מה שכתוב בתורה, כיון שהוא רוצה בקידושין, אלא שלא תיזקק לייבום, אבל במתנה בפירוש שאם תיזקק לייבום שלא תהא מקודשת למפרע, אין זה מתנה על מה שכתוב בתורה, כיון שאם מת בלא בנים לא היתה אשתו מעולם, עכ"ל. בצלעות הבית (תשובה ו) כתב על החולקים על הב"ח, ורוצים להגביל את דינו של הרמ"א לאח מומר לבד, וז"ל: התבוננתי שכולם כאחד תפסו, דעיקר המצאת היתר מהר"י ברי"ן אינו אלא שמבאר הכפילות, ואני נשבע לו בחיי ראשי שמעולם לא סלקא דעתיה הכי, אלא שההמצאה היא במה שתולה התנאי במעשה, דהיינו אם ימות בלא זרע ויהיה לו אח ואינו מזכיר התנאי בהזיקה וכו', עכ"ל.
עיין בנודע ביהודה (אה"ע קמא סימן נו) שמסכים עם ר' יונה לאנד ז"ל במעיל צדקה, שיש להתנות ע"פ המהר"י ברי"ן ואין זה מתנה על מה שכתוב בתורה, גם רבי עקיבא איגר (תשובה סג) הביא את המעיל צדקה בזה, ומסכים עמו ועם צלעות הבית שבבית מאיר, ועיין בחתם סופר (אה"ע סימן קיא) שכתב וז"ל: דבר זה נפתח בגדולי עולם, בתשובות מעיל צדקה (סימן א) הגאון מו"ה אברהם ברודא זצ"ל רצה להחמיר, ותלמידו הגאון מו"ה יונה לאנד סופר המחבר, נחלק עליו והתיר אפילו אח נעלם, והרואה יראה כי כל דבריו דברי אלקים חיים אין לזוז מהם לדינא, וגם קבלתי להקל מרבותי, לכן כשבא מעשה לפני בק"ק מ"ד עשיתי מעשה וכו', וסיים, והאידנא האיר ה' עינינו בספר בית מאיר בקונטרס צלעות הבית שבסופו (סימן ו) התווכח עם הגאון מו"ה טעביל ז"ל, שהיה רוצה להחמיר בענין זה, והיה בעיניו כמתמיה, והגאון בית מאיר דבריו לאמיתה של תורה אליו תשמעון ושוב אין לפקפק ולהרהר, עכ"ל.
ברור הוא איפוא, ששונה תנאו של תרומת הדשן מתנאו של המהר"י ברי"ן, שדוקא בתנאו של תרומת הדשן יש לחוש למתנה על מה שכתוב בתורה וכמו שנמצא בירושלמי, אבל בתנאו של המהר"י ברי"ן אין לפקפק, גם הבית יוסף אינו חולק בזה, א"כ הא דכתב הרמ"א שיש להתנות באח מומר שהקידושין יבטלו למפרע, אין זה דוקא במומר, אלא גם כשהאח נעלם או שהוא חרש או שוטה יש להתנות באופן זה, ושרי להתנות כך אפילו לכתחילה כמו שכתב הב"ח.
<b>ב. החזקה דאין אדם עושה בעילתו בעילת זנות, בתנאו של המהר"י ברי"ן</b>
אכן צריכים להתבונן אם בתנאו של המהר"י ברי"ן יש לחוש למחילה כשכנסה סתם, כמו בכל קידושין על תנאי, או אם ניחוש שאף אם התנה מכל מקום משום דאין אדם עושה בעילתו בעילת זנות יבעול לשם קידושין, הבית שמואל (סימן קנז ס"ק ו) נוטה לומר שאין לדמות תנאי זה לתנאי שבסימן לח כשקדשה על תנאי וכנסה סתם, וז"ל: ולא דמי לשם, בשלמא תנאי אשר הוא מסופק אם נתקיים התנאי, שייך לומר שמקדש בכל אופן שלא יהא ביאה זו זנות, משא"כ כאן דליכא חשש ביאת זנות, ולא שייך לומר דלא נתקיים התנאי, עכ"ל.
נראה לכאורה שההבדל בין שני התנאים ברור ופשוט, התנאי בהמדיר הוא על מצב של עכשיו, אם יש עליה נדרים או לא אם יש עליה מומין או לא, יום התנאי או אי יומו קשור למצב נוכחי, ואם יש עליה נדרים הרי הקידושין בטלין ובעילתו בעילת זנות, בכגון זה אנו אומרין שמקדש בכל אופן שלא תהא בעילתו בעילת זנות, או לפי הרמב"ם שמוחל את תנאו, או לפי רש"י שמקדש עכשיו בביאה, אמנם כשהתנאי להבא כמו אם ימות הבעל בלא בנים, ודאי אין שייך לומר שהוא מסופק אם נתקיים התנאי ומוחל או בועל לשם קידושין גמורין, הלא בשעה שהתנה בקידושין היה ידוע לו שענין התנאי לא יבורר אלא זמן רב אחר הקידושין והכניסה לחופה וכו', ועל מנת זה התנה.
אלא שאם נדייק בדברי הבית שמואל, נראה שלדבריו שונה טעם המהר"י ברי"ן מהא דקדשה על תנאי שבהמדיר, משני טעמים, האחד, משום שלא שייך לומר כאן שבשעת הכניסה לחופה מסופק אם נתקיים התנאי, טעם נוסף, שהרי כתב: 'משא"כ כאן דליכא חשש בעילת זנות לא שייך לומר דלא נתקיים התנאי', משמע שמלבד דלא שייך לומר כאן דלא נתקיים התנאי, גם אין כאן חשש דביאת זנות, הב"ח כבר כתב, שאין לדמות עניננו לקדשה על תנאי וכנסה סתם, והביא ראיה מתשובת רבי דוד הכהן, העיר על זה רבי יונה לאנד ז"ל, בתשובה במעיל צדקה הנ"ל, וז"ל: ועתה אשובה ואראה אם יש חשש בתנאי דיהיו בעילותיו למפרע בעילת זנות, ואם יש איזה איסור בבעילות זנות שהוא באופן זה, הנה הב"ח הביא בשם מהרד"ך (בית ט) דבאופן זה אין לחוש לבעילת זנות, כיון שכל ימיו היתה מקודשת לו מספק, וכן הוא האמת דכיון דאם רוצה לגרשה צריכה גט ממנו, על כל פנים הרי היא מקודשת לו, ומה יש בינייהו לבין בעילת זנות דעלמא, עכ"ל.
כתב עוד, דמצינו ששויה חז"ל בעילתו בעילת זנות משום צנועות ופרוצות, וכי אומרים לו לאדם חטא בשביל שתזכה אותה הפרוצה, אלא ודאי שלא חשו לזה, ומפרש דהא דאמרינן דאין אדם עושה בעילתו בעילת זנות, היינו מצד טבע אנושי, אין אדם עושה בעילותיו הפקר וזרעו פגום, ומשום זה אמרי חז"ל דיש לחוש למחילה, אבל כל שהוא מפרש שאינו מקפיד, ומתנה אף בשעת ביאה ונשואין, אין לחוש לאין אדם עושה בעילתו בעילת זנות, בכגון זה ודאי יש קידושין ונשואין על תנאי, ומסיים דבריו וז"ל: אלא ודאי דאין בזה שום חשש בעילת זנות, שבשעת בעילתו אינו לזנות, ויש צד אחד באישות וכו', עכ"ל.
שונה מזה דין מקדש על תנאי וכנסה סתם, שהתם אם יש עליה נדרים הרי אין כאן קידושין והבעילה היא בעילת זנות, דוקא בזה אמרינן דאחולי אחליה לתנאיה, אבל בתנאו של מהר"י ברי"ן כוונתו עכשיו לשם קידושין, ואם למפרע יבורר שהקידושין לא חלו אין בזה משום בעילת זנות, כך החליט השב יעקב (ח"ב סימן לט) שכתב וז"ל: משא"כ בנדון דידן הקידושין והתנאי קיים, אם לא יהיה לו אח או יהיה לו זרע קיימא, ואם אירע אח"כ להיות זקוקה ליבום, יהיה למפרע בעילתו זנות, ואין להקפיד בזה מה שנעשה למפרע, עכ"ל. כן הוכיח הנחלת שבעה (סימן כב סעיף ח), כל הני פוסקים הביאו כמה ראיות לדבריהם, עיין בתשובותיהם.
בצלעות הבית (הנזכר) מסכים עם המעיל צדקה, וראייתו חזקה מדינו של הרא"ש (בהאיש מקדש סימן ח) שהביא שיטת ההלכות גדולות והשאלתות, בדין קטנה שהלך אביה למדינת הים, ושיטת התוספות החולקים עליהם, וסברי דדוקא במות אביה תקנו לה רבנן קידושין על ידי אמה ואחיה, ולא בחיי אביה, אף על פי שהלך למדינת הים, לפי דברי התוספות אפילו מיאון אינה צריכה, הקשה הרא"ש על שיטת ההלכות גדולות, ומטעם קושיתו החליט כשיטת התוספות, וסיים וז"ל: הלכך נראה דאין לה נישואין ואפילו מדרבנן, מכל מקום אין לאוסרה, משום שתחשב כפנויה ועומדת אצלו בזנות, דכיון דדרך קידושין ונשואין היא אצלו אין זה זנות, מידי דהוה אקטן שהשיאו אביו, דלא חשיב כאילו היא בזנות אצלו אפילו היא גדולה ובת עונשין, אע"ג דלא תקנו ליה רבנן נישואין וכו', עכ"ל. מכאן מוכיח בעל צלעות הבית, שכל שהוא דרך קידושין ונישואין הגם שאין כאן קידושין כלל לא שייך לגביה בעילת זנות. ומצאתי שגם רבינו ירוחם (נתיב כב ח"ה) כתב בשם התוספות כהרא"ש, שכיון שדרך קידושין ונשואין היא אצלו לא נחשוב אותה כפנויה העומדת אצלו בזנות. וכן פסקו הטור והשו"ךָ (אה"ע סימן לז סעיף יד), א"כ כל שכן בנידוננו, שעל פי רוב הקידושין קיימים וצריכה גט אם רוצה להוציאה, ודאי שדרך קידושין ונשואין היא אצלו ולא שייך כאן בעילת זנות.
לכאורה אפשר לברר יסוד עליו יש להעמיד סברת המעיל צדקה ודעימיה, המעיל צדקה הביא כמה ראיות לדבריו מדין מיאון בקטנה, איך תקנו חז"ל נישואין לקטנה, הלא אם תמאן תהיינה בעילותיו למפרע בעילת זנות, אלא ודאי אין לחוש במה שנעשה למפרע, כיון שבדרך אישות היא אצלו, (זכר שם ראיות נוספות כעין זה), נראה שבעצם הסברא אי יש לחוש לבעילת זנות למפרע, פליגי הבבלי והירושלמי, המעיל צדקה הביא ראיה לשיטתו מדברי רש"י, בהא דתנן (יבמות קז ע"א) בית שמאי אומרים אין ממאנין אלא ארוסות, רבה ורב יוסף מפרשי טעמיה דבית שמאי לפי שאין אדם עושה בעילתו בעילת זנות, וכתב רש"י ד"ה לפי שאין אדם, וז"ל: ורבנן תקני נישואין לקטנה כדי שלא ינהגו בה מנהג הפקר, כדאמר לקמן בחרש שנשא, ואי אמרת ממאנה מימנעי ולא נסבי לה, דאין אדם רוצה לעשות בעילתו בעילת זנות, ומיעקרא תקנתא דרבנן, עכ"ל.
מדייק המעיל צדקה שרש"י אינו מפרש הטעם שאם תמאן נעשו כל ביאותיו למפרע בעילת זנות, אלא שימנע להשיאה, הרי לפי זה אין לחוש למפרע, והנה עצם דיוקו מה שלא נמצא בדברי רש"י, איתא מפורש בירושלמי (בפרק בית שמאי) מה טעמא דבית שמאי, אם אומר את כן נמצאתה עושה כל הבעילות שבעל בעילת זנות, אמר רבי אבין אתיא דבית שמאי כרבי לעזר, אמר אף הפנוי הבא על הפנויה שלא לשום אישות הרי זו בעילת זנות, ע"כ. משמע איפוא שלפי הירושלמי בית שמאי ובית הלל פליגי בהא דרבי אלעזר, בית שמאי סברי כרבי אלעזר, וא"כ אם תמאן מן הנישואין הוה לה דין הבא על הפנויה לא לשם אישות, ונמצאת שכל בעילותיו שבעל למפרע הרי הן בעילת זנות, ובית הלל לא סברי כרבי אלעזר, לפי זה אף אם תמאן אינה אלא כפנויה בעלמא ואין בעילתו בעילת זנות.
מוכח א"כ שלפי הירושלמי יש לחוש לבעילת זנות אף למפרע, הגם שבדרך קידושין ונישואין היא אצלו, והא דחולקין בית הלל אבית שמאי, אינו משום שכל שהיא בדרך קידושין ונישואין אין לחוש לבעילת זנות, אלא משום שעל פי דין אין כאן בעילת זנות, דאין הלכה כרבי אלעזר, ש"ס דילן חולק בזה, דברי רבה ורב יוסף שטעמא דבית שמאי לפי שאין אדם עושה בעילתו בעילת זנות, לכאורה אפשר לפרש באופן שלא יחלקו הבבלי והירושלמי, שאם תמאן תהיינה כל בעילותיו למפרע בעילת זנות, ומכיון שאין אדם עושה בעילתו בעילת זנות אין מניחין לה למאן מן הנישואין.
אמנם אי אפשר לפרש דבריהם כן, שהנה הטעם שאמרו רבה ורב יוסף לבית הלל מאיר את הטעם שאמרו אליבא דבית שמאי, שאמרו, 'ובית הלל כיון דאיכא קדושין וכתובה לא אתו למימר דבעילתו בעילת זנות'. מדיוק לשון הגמרא מוכח, שלבית הלל אין אנו דנים אם יש כאן בעילת זנות על פי דין או לא, שמטעם הדין אין לחוש, השאלה היא בטעות בני אדם, מה טיבם של חיי אישות אלה בדעת האנשים, כיון שיכולה למאן ולצאת ממנו בלא גט כל זמן שתרצה, אמרי בית הלל כיון דאיכא קידושין וכתובה, לא יהיה זה בעיני האנשים בעילת זנות, אף אם תמאן, כנגדם אמרי בית שמאי, למרות הקידושין והכתובה, אם נניח לה למאן, בעיני האנשים הבעילה תחשב לבעילת זנות, מלשון הבבלי מוכח שבין לבית שמאי ובין לבית הלל אין לחוש לבעילת זנות מטעם הדין, פלוגתתם אם יש לתקן בשביל טעות בני אדם, לבית שמאי אף אם היא אצלו בדרך נישואין, אם תמאן ותצא, לבסוף בעילותיו תהיינה בעיניו לבעילת זנות.
מטעם זה כתב רש"י, שאם נאמר שתמאן מימנעי ולא נסבי לה דאין אדם רוצה לעשות בעילתיו זנות, ומעיקרא תקנתא דרבנן. אבל בית הלל סברי שאין לחוש לזה, ולא תיעקר תקנת רבנן, שכל שהיא אצלו בדרך קידושין ונישואין אין האדם חושש לבעילת זנות, מדלא קאמר הבבלי שבדרבי אלעזר פליגי, משמע שלפי הבבלי אפילו אליבא דרבי אלעזר אין כאן חשש בעילת זנות מטעם הדין, באמת כן משמע מדיוק לשון רבי אלעזר, שאמר, 'פנוי הבא על הפנויה שלא לשם אישות עשאה זונה'. הרי אמר בפירוש שלא לשם אישות, אבל המקדש את הקטנה לשם אישות הוא, אפילו לרבי אלעזר ודאי אין לומר שעשאה זונה, אף אם תמאן, ואין כאן בעילת זנות מטעם הדין, על יסוד דיוק זה בדברי רבי אלעזר מביא המעיל צדקה ראיה מהא דאמר רבי אלעזר (יבמות סא ע"ב) כהן לא ישא קטנה. הש"ס טרח שם למצא טעם דבריו, ואמאי לא אמר בפשיטות שטעמו משום שמא תמאן והוי ליה בעילותיו בעילת זנות ועשאה זונה, אלא ודאי שרבי אלעזר מיירי כשבא עליה שלא לשם אישות, אבל כל שביאתו לשם אישות אין לאסרה על כהן משום סופה כשתמאן.
לפי זה נאמר שזוהי פלוגתת הבבלי והירושלמי, לפי הירושלמי בית שמאי ובית הלל פליגי בענין שבדין עצמו, בית שמאי סברי כרבי אלעזר, וכשתמאן דינה כדין הבא על הפנויה שלא לשם קידושין, ולבית הלל אין הלכה כרבי אלעזר, ואם תמאן הרי היא כפנויה ואין כאן בעילת זנות, אבל לפי הבבלי אין כאן שאלה בעצם ההלכה, שכיון שהוא כנסה לשם אישות אפילו רבי אלעזר יודה שאין כאן בעילת זנות, יסוד פלוגתתם, בחשש טעות בני אדם, לבית שמאי יש לחוש הגם שמטעם הדין אין כאן חשש בעילת זנות כלל, בעיני בני אדם נדמה שבעילתם תהיה בעילת זנות כשתמאן, ולא ישאו קטנות, ותעקר תקנתא דרבנן, ובית הלל סברי שכל שהיא אצלו בדרך קידושין ונישואין אין לחוש לכך.
נמצא שלפי שיטת הירושלמי כיון דהלכתא כבית הלל כל שהקידושין בטלין למפרע הרי היא כפנויה, וכיון דאין הלכה כרבי אלעזר אין כאן בעילת זנות, ולפי הבבלי אין כאן אפילו חשש בעילת זנות מטעם הדין, ואפילו אליבא דרבי אלעזר, וגם כשאנו דנים על טבעו ורצונו של אדם הלכתא כבית הלל, שכל שהיא אצלו בדרך קידושין ונישואין אין אדם חושש לבעילת זנות למפרע, ואין לומר שזה דוקא בקטנה שקידושיה לכל הפחות מדרבנן, ואף כשתמאן פירוש הענין אינו שאותן קידושי דרבנן בטלו למפרע, אלא שהמיאון במקום הגט, וכל זמן שהיתה תחתיו היו כאן קידושי דרבנן, אבל בתנאו של המהר"י ברי"ן אם ימות בלא בנים ונפל לפני אח מומר או חרש הרי הקידושין בטלין למפרע, ולא היו כאן קידושין כלל אפילו לא מדרבנן, זה אינו, אדרבה בעניננו כל זמן שהיא אצלו הרי היא ספק מקודשת מדאורייתא, וצריכה לגט אם רוצה לגרשה וחייב בכתובתה, והבא עליה באשם תלוי והרי היא כאשת איש לכל דבריה, ודאי שיותר קרוב לומר בדין זה מבדין קטנה, שכיון דאיכא קידושין וכתובה לא אתו למימר דבעילתו זנות.
יש להעיר, שתוספות חולקין על רש"י בפירוש דברי רבה ורב יוסף בטעמא דבית שמאי, בסוגיא דהמגרש אשתו ולנה עמו בפונדק (גיטין פא ע"ב) כתבו בד"ה בית שמאי סברי אדם בועל בעילת זנות, וז"ל: טעמא דבית שמאי משום שאין אדם עושה בעילתו בעילת זנות, ולהכי נשואות אין יכולות למאן דלאו אדעתא דהכי נסבה, איכא למימר דהתם כיון שראינו שקידשה ודאי אינו רוצה לבעול בעילתו זנות וכו', עכ"ל. אינם מסכימים לפירוש רש"י ביבמות, שמשום שאין אדם עושה בעילתו בעילת זנות מימנעי ולא נסבי ותעקר תקנתא דרבנן, אלא אדרבה אדעתא דהכי נסבי שלא תמאן, שאם תמאן תהיינה בעילותיו בעילת זנות, א"כ סוברים תוספות שאף כשהיא אצלו בדרך קידושין ונישואין יש לחוש לבעילת זנות למפרע, אמנם זה אינו אלא לבית שמאי, אבל לבית הלל אין לחוש לזה כלל, בארנו (לעיל) שלפי הרא"ש ומהרי"ח אליבא דתוספות אפילו בקטנה שהלך אביה למדינת הים הגם שלא תיקנו לה רבנן קידושין ע"י אמה ואחיה מכל מקום אם השיאוה אין בזה משום בעילת זנות, מכיון שהיא אצלו בדרך קידושין ונישואין.
<b>ג. טיבו של התנאי כשהוא לטובת האשה</b>
המעיל צדקה (בתשובה הנ"ל) מזכיר סברא נוספת להתיר בתנאו של המהר"י ברי"ן, שאינו דומה תנאו לתנאי בפלוגתת רב ושמואל, התם התנאי לענין נדרים ומומין שבאשה, זאת אומרת התנאי לטובת האיש, משום זה יש לומר שמחל תנאו, או שבועל לשם קידושין, משום דאין אדם עושה בעילתו בעילת זנות, אבל הכא התנאי לטובת האשה, ומה בכך אם הוא בועל לשם קידושין, אם היא אינה רוצה בכך, הלא אין היא מקודשת בעל כרחה, וגם לא עליו למחול את התנאי, ואנן סהדי שהיא אינה מוחלת, הגם שתוספות בהגוזל (בבא קמא קי ע"ב) ביבמה שנפלה לפני מוכה שחין, כתבו, שדוקא שנפלה מן האירוסין יש להקשות, מטעם דאדעתא דהכי לא קדשה נפשה, ולא כשנפלה מן הנישואין, היינו דוקא היכא שלא התנתה בפירוש, אבל כשהתנתה בפירוש שאם תיפול לפני יבם יהו הקידושין בטלין למפרע, אין לומר שהוא בעל לשם קידושין דלאו בדידיה תליא מילתא, והיא ודאי שאינה מוחלת בכגון זה.
גדולה מזו חידש הנודע ביהודה (אה"ע מהדורה קמא סימן נד) דהא דאמרינן בקידש על תנאי וכנס סתם, דאחולי אחליה לתנאיה, היינו דוקא היכא דאין לבעל הפסד כשימחול, דוקא אז אמרינן כיון דאין לו שום הפסד אמאי יעשה בעילתו בעילת זנות, וגם אז אינו אלא ספק כמו שפסק בשו"ע, אבל היכא שיש לו הפסד לא אמרינן כן, אלא על תנאו סמך ובעל, וא"כ היכא שהאשה התנתה איזה תנאי ויש לה הפסד אם תמחול אותו, אין לחוש למחילה, כיון שכן בשיש לבעל אח חרש או מומר והתנתה האשה שאם תפול לפני יבם הקידושין יבטלו למפרע אין לחוש למחילה.
הנודע ביהודה מצדד לומר שבכל הנשים יש לחשוב קבלת הקידושין להפסד, שהרי נאסרת על כל אדם, משא"כ באיש שאינו נאסר אלא רק בקרובותיה ובידו ליקח שאר נשים, ומכיון שבכל קידושין יש הפסד לאשה כשהתנתה היא לעולם אין לחוש שמא מחלה תנאה, והקשה על סברת עצמו, מהא דאיתא בשו"ע (סימן לח סעיף לו) בדין התקדשי לי בפרוטה זו על מנת שאתן לך מנה, ואח"כ אמר שאינו רוצה לקיים תנאו, פסק המחבר שכשכנסה מקודשת מיד, דמסתמא בשעת כניסתה לחופה מחלה לתנאי, ותירץ שם, בפתחי תשובה (שם ס"ק יח) הביא חידושו של הנודע ביהודה, וכתב, שמדברי הבית שמואל לא משמע כן, והניח בצ"ע.
כך הצעת הדברים, כתב המחבר (סימן לח) שכאשר התנאי לטובת האשה כגון על מנת שאתן לך מאתים זוז, הגם שהוא יכול לבטל את התנאי, אינה מקודשת אם לא יתן לה מאתים זוז, הבית שמואל (בס"ק סז) פירש שזה דוקא אם לא מחלה, אבל אם כנס אמרינן בודאי מחלה. אמנם נראה שלו חלק הנודע ביהודה על הבית שמואל היה מציין זאת בתשובתו, לכך נראה שיש לקיים סברת הנודע ביהודה גם אליבא דהבית שמואל, שהנה עצם פסק המחבר (סוף סעיף לו) שאם כנסה מקודשת מיד דמסתמא בשעת כניסתה לחופה מחלה לתנאי. שממנו הקשה הנודע ביהודה על חידושו, קשה להולמו, החלקת מחוקק והבית שמואל עמדו על הסתירה לכאורה בין דין זה לדין שבסעיף (לה) שלפניו, בדין קדשה על תנאי וכנס סתם, פסק המחבר, שאינו אלא ספק מקודשת, משום שיש לחוש שמא ביטל את תנאו. א"כ איך כתב אח"כ דמסתמא בשעת כניסתה לחופה מחלה לתנאי דמשמע שהיא ודאי מקודשת.
כשנדייק היטב במקור הדין נבין, שהמחבר סבר שתנאי זה אינו דומה לתנאי שבסעיף הקודם, מקור הדין הוא הר"מ נרבוני המובא בטור, המחבר מביאו בסעיף לה לשון הר"מ נרבוני כפי שהוא בטור, אלא שבעוד שהר"מ נרבוני מסיים, וז"ל: אבל כנסה מקודשת מיד, דמסתמא בשעת כניסתה לחופה אחלה לתנאו, כדאמרינן במקדש על תנאי ובעל, עכ"ל. המחבר השמיט התיבות 'כמקדש על תנאי ובעל', כוונת השמטתו, שחולק על הר"מ בדין קדשה על תנאי וכנסה סתם, שהרי לפי המחבר חיישינן לקידושין בין בעל סתם ובין כנס סתם, אבל הר"מ נרבוני כתב שבמקדש על תנאי היא מקודשת כשבעל, משמע דכשכנס ולא בעל אינה מקודשת, א"כ מה שיטתו בפירוש הסוגיא בהמדיר, אם סבר כהרי"ף והרמב"ם, א"כ אפילו בכנס ולא בעל הרי היא מקודשת מספק, כמו כן לפי שיטת התוספות היינו צריכים לומר שאפילו כשלא בעל צריכה הימנו גט אליבא דרב, משום שיש לחוש שמחל את תנאו משום שאין אדם עושה בעילתו בעילת זנות, על כרחך סבר שהקידושין חלין מחמת הבעילה, טעמו של הר"מ איפוא משום דבועל לשם קידושין. ומדמדמי דין התנאי לטובתה כשכנסה סתמא, שהיא ודאי מקודשת, לדין המקדש על תנאי ובעל, על כרחך סבר במקדש על תנאי ובעל גם כן שהיא ודאי מקודשת, א"כ מה שמדמה הר"מ כניסתה לחופה מטעם מחילה כשהתנאי לטובתה, למקדש על תנאי ובעל, אין רצונו לומר שהיא מקודשת כאן משום דאחולי אחליה לתנאה, כמו במקדש על תנאי ובעל, שהרי שם היא מקודשת לא מטעם מחילה אלא מטעם שבעל לשם קידושין גמורין.
דבריו יתפרשו כך, כמו במקדש על תנאי ובעל אנו אומרין שאדם עושה מה שבידו בכדי שלא תהיה בבעילת זנות, ובועל לשם קידושין, כך גם היא תעשה מה שבידה כדי שלא תהיה בעילתה בעילת זנות, אלא לגבי דידה אי אפשר לומר שבועלת לשם קידושין, רק באופן אחד לא תהיה בעילתה בעילת זנות, וזה כשתמחול את התנאי, עתה מבוארים יותר דברי הר"מ נרבוני, שלגבי תנאי דידה כתב כשכנסה מקודשת, דמסתמא בשעת כניסתה לחופה אחלה לתנאי, וגבי תנאי דידיה כתב, כדאמרינן במקדש על תנאי ובעל, מכיון שלגבי דידה לא שייך רק מחילה, אין נפקא מינה בין כנס ובין בעל, שכך בארנו, שאם הטעם משום מחילה אפילו בכנס לחוד יש לומר דאחולי אחול, ומה שהר"מ נרבוני מדמה מחילתה למקדש על תנאי ובעל, אין הדמיון בטעמי הדינים, אלא רצה לומר שמקודשת ודאי מפני שמוחלת את התנאי, משום דאין אדם עושה בעילתו בעילת זנות, כמו שהיא ודאי מקודשת במקדש על תנאי ובעל מפני שהוא בעל לשם קידושין מחמת אותו הטעם עצמו שאין אדם עושה בעילתו בעילת זנות, אלא שיש להבין מנא ליה להר"מ האי דינא, כיון שהוא סבר במקדש על תנאי וכנסה סתם, לא אמרינן אחולי אחיל לתנאיה, ודוקא כשבעל היא מקודשת, מדוע נאמר כשהתנאי לטובתה שהיא מוחלת את התנאי בכנסה סתם.
נראה לומר בזה, שאפילו לאביי דאמר טעמיה דרב משום דאין אדם עושה בעילתו בעילת זנות ובעל לשם קדושין ולית ליה טעם דאחולי אחיל, ברור הוא שאם ביטל את התנאי בפירוש שהתנאי בטל, מענין הדבר שהרי"ח (נתיב כב ח, ד) מביא דברי הר"מ נרבוני שהובאו בטור, משמע שסבר כוותיה, לא רק זו, אלא שבדין מקדש על תנאי באותו הנתיב, פסק כהר"מ, שהיא מקודשת כשבעל, דוקא משום שאין אדם עושה בעילתו בעילת זנות, 'ובודאי לשם קידושין בעל פשוט'. ובסוף אותו החלק באותו הנתיב מביא את הדין כשמבטל התנאי בפירוש, וז"ל: המקדש על תנאי ובטל התנאי, אפילו כפל ואמר אם לא יתקיים התנאי יהיה המעשה בטל, אפילו הכי המעשה קיים, אם בטל התנאי, כדאיתא בהמדיר, אמר אביי לא תימא טעמיה דרב כיון דכנסה אחוליה אחליה לתנאיה וכו', אלמא אם ביטל התנאי בפי בטל וכו', עכ"ל. אין זה פשיטות שהרי הרשב"א חולק על זה וסבר שאם ביטל את תנאו גם הקידושין בטלין, משמע שבזה חולק הרי"ח על הרמב"ם והמחבר.
בר"ן בסוגיא דקדשה על תנאי כתב, שהרמב"ם למד מהא דאמר אביי לא תימא טעמיה דרב כיון דכנסה אחולי אחליה וכו', שאם באמת מחל הרי זה מחול והמעשה קיים. א"כ מוכח שיכול למחול, אלא שלפי הרמב"ם מכיון שיכול למחול יש לחוש שמחל כשבעל או כנס, משמע מדבריו שדי למחילה בלב, ואין צריך למחול בפירוש, וכן משמע גם מלשון המחבר בדין זה, ולפי הרי"ח צריך שימחול בפירוש, מפני זה סבר הרי"ח במקדש על תנאי שדוקא בבעל היא מקודשת, משום שבועל לשם קידושין, ולמחילה לא חיישינן, שדוקא אם מחל בפירוש מחילתו מחילה.
עתה נשוב לעיין בדברי הר"מ נרבוני, בתנאי לטובתה הר"מ מביא שני דינים, בראשון כתב, וז"ל: ואם מחלה היא התנאי בחיי המקדש גמרו הקידושין מיד כאילו קיימו, עכ"ל. וזה דוקא כשמחלה בפירוש, אח"כ הביא הדין השני, בכנסה שהיא מקודשת, דמסתמא בשעת כניסתה לחופה מחלה את התנאי. מכיון שראינו שהרי"ח הלך בשיטת הר"מ נרבוני יש לשער שגם בזה יסכימו לדעה אחת, שדוקא כשהתנאי בוטל בפירוש הוא מחול, אבל מסתמא לא אמרינן דאחולי אחיל, ואין נפקא מינה בזה בין איש ובין אשה, וא"כ מוכרחים אנו לומר דהא דאמר הר"מ, דמסתמא בשעת כניסתה לחופה אחלה וכו', היינו טעמא משום שסתמא זו דומה לדינו הראשון, שבו מחלה את התנאי בפירוש, אם נתבונן בסתמא זו נראה שהיא שונה מן הסתמא שבקדשה על תנאי וכנסה סתם, שהרי שם בשעת הכניסה אינו יודע אם התקיים התנאי או לא, אם היא נדרנית או לא וכו', ומסתמא כזה לא אמרינן דאחולי אחיל לתנאיה, אבל בנדונינו שקדשה בעל מנת שתתן לה מאתים זוז הרי היא יודעת אם נתקיים התנאי או לא, ואם נכנסת לחופה הגם שיודעת שלא נתקיים התנאי, סתמא כזו הוה כאילו מחלה בפירוש את התנאי, כמו בדין הראשון של הר"מ, דומים שני הדינים זה לזה, דהך כנסה סתם הרי היא כאילו מחלה בפירוש התנאי.
המחבר בהעתיקו את שני דיניו של הר"מ נרבוני השמיט את המלים 'כדאמרינן במקדש על התנאי ובעל', מפני שחולק בזה על הר"מ, וסבר שאפילו בכנס לחוד הרי היא מקודשת מספק, והגם שבכנס סתם חולק על הר"מ, שהר"מ סבר שאין לחוש שימחול, שאם מחל צריך לפרש את דבריו, והמחבר סבר שיש לחוש שמחל אף בלא פירש בהדיא, מכל מקום מקבל את דינו של הר"מ באותה כניסה והרי היא ודאי מקודשת, משום שאינה דומה אותה כניסה שהיא ג"כ סתמא, לדין של כנס סתם, שהביא המחבר (סעיף לה) ששם הסתם הוא ספק ויש רק לחוש שמא ימחול, ובדין שבסוף סעיף לו, הסתם הוא כעין ודאי, באמת כעין זה מיישב הבית שמואל (ס"ק סג).
לפי זה אפשר ליישב קושית הנודע ביהודה שמקשה על סברת עצמו מהדין השני (סוף סעיף לו), והוכיח מהסוגיא דמקדש על תנאי, שהיכא דאיכא פסידא לבעל, לא שמענו שאין אדם עושה בעילתו בעילת זנות היינו כשאין ידוע בשעת הנישואין אם נתקיים התנאי או לא, בזה דוקא יש לומר, דאם יש הפסד לבעל לא יחוש לבעילת זנות, אמנם אם בשעת הנישואין ידוע לו שלא נתקיים התנאי ומכל מקום כונס על כרחך יש לומר שמחל, (עיין דינים אלו בבית שמואל שם ס"ק נט), מכיון שכן, אין להקשות על הנודע ביהודה מדפסק המחבר (סעיף לו) דמסתמא בשעת כניסה לחופה מחלה לתנאי, שאני התם שסתמא זו הויא כאילו מחל את התנאי בפירוש, אבל דינו של הנודע ביהודה במקומו עומד, בכנסה סתם היכא שלא נודע לה בשעת הכניסה אם נתקיים התנאי או לא, שאין לחוש למחילה, שמכיון שיש לה הפסד במחילת התנאי לא חיישינן לאין אדם עושה בעילתו בעילת זנות.
הן אמת שהנודע ביהודה עצמו מתרץ קושיתו באופן אחר, היינו משום שרוצה להוכיח שבדין המחבר אין לה הפסד במה שמחלה, אמנם ודאי נכון לומר שמסוגיא בהמדיר שממנה הוציא הנודע ביהודה חידושו, אין להוכיח אלא שבכנס סתם או בעל סתם כשיש הפסד לבעל או לאשה אין לחוש לאין אדם עושה בעילתו בעילת זנות, אבל אם בשעת הנישואין ידוע שלא נתקיים התנאי ובכל זאת כנסה ודאי שיש הוכחה שנמחל התנאי, לפי זה מה שכתב הבית שמואל (ס"ק סז) דאם כנס אמרינן בודאי מחלה אינו חולק על הנודע ביהודה, שהרי הטעם כמו שכתב הבית שמואל עצמו, משום שידוע לה שלא נתקיים התנאי ובכל זאת נכנסה לחופה, הכניסה ראיה שמחלה התנאי, מה שאין כן בדינו של הנודע ביהודה.
הגם שהנודע ביהודה מהסס קצת בסברתו, ודאי יש לצרפו למעיל צדקה שתנאי המהר"י ברי"ן שהוא לטובת האשה אינו דומה כלל לתנאי של נדרים ומומין, שתנאי כזה היא לא תמחול, אפילו אם יש לפקפק בחידושו של הנודע ביהודה שלגבי האשה לעולם חשיב הפסד, מפני שנאסרת על כל האנשים, אין לפקפק כלל שנפילתה לפני אח מומר או חרש ודאי הפסד גדול הוא, ואנן סהדי שאינה מוחלת הפסד כזה, שונה לגמרי תנאי זה מתנאי שבממון שפסק המחבר כהר"מ נרבוני, בכנסה סתם מחלה את התנאי, אין לדמותו לתנאו של המהר"י ברי"ן, שעיקר המצאתו להגן על האשה שלא תתעגן.
גם בשו"ת חתם סופר (ח"ב סימן סח) מסביר כן ענין התנאי והמחילה, שאין תנאי זה דומה למקדש על תנאי וכנס סתם שבהמדיר, ואין לומר בתנאי זה כמו שכתבו התוספות שם, שהתנאי הותנה רק משום חיוב הכתובה ולא לבטל גוף הנישואין, וכתב וז"ל: אלא שזה שייך בחשש נדרים ומומין וכיוצא בו, אבל הכא שכל עיקרה לא באתה אלא להתנות להציל עצמה מזיקה, למאי ניחוש לדברים שאין הדעת סובלתן וכו', עכ"ל. דבריו מסתברים ואמיתיים שאין לדמות האי דקדשה על תנאי וכנסה סתם, לתנאו של המהר"י ברי"ן, עצם הסברו מתאים למה שכתב הבית שמואל (סימן קנז סק"ו), סברתו חיזוק גדול לסברת המעיל צדקה בעניננו כשהתנאי לטובת האשה.
<b>ד. מתי יש להתנות תנאו של המהר"י ברי"ן</b>
השאלה שזקוקה לבירור, הזמן שבו יש להתנות תנאו של המהר"י ברי"ן, האם בשעת הקידושין או בעת הכניסה לחופה, או רגע קודם הביאה, ידוע נוסח התנאי המובא בשו"ת נודע ביהודה (אה"ע מהדורה קמא סימן נו) שהיה נהוג בק"ק פראג, החתם סופר (אה"ע סימן קיב) הביא נוסח התנאי שהוא סדר בקהלתו במטרסדורף, לפי שתי הנוסחאות יש להתנות קודם הקידושין, בשעת הקידושין, ובשעת כניסה לחופה, ובשעה שנכנסים לחדר הייחוד, וקודם בעילת מצוה, צריך להתנות גם שכל בעילותיו להבא תהיינה על תנאי זה, רבי עקיבא איגר (תשובה צג) כתב ג"כ, שצריך להתנות בפני שני עדים, רגע קודם הביאה, שהבעילה תהיה על התנאי, וגם כל בעילותיו להבא תהיינה על זה התנאי, ומצריך שהמקדש ישבע על דעת רבים, שלעולם לא יבטל את תנאו ולא יקדשנה עוד אחר כך. דוקא אז לא שייך לומר דמסתמא בועל לשם קידושין, אדרבה חזקה שלא יעבור על שבועתו, שבועה זו שהציע רבי עקיבא איגר נמצאת גם בנוסחאות הנודע ביהודה והחתם סופר, המעיל צדקה והשב יעקב כתבו גם כן שיש להתנות התנאי קודם בעילת מצוה, אלא שונים גדולי הפוסקים בטעמם, שדי להתנות קודם בעילת מצוה.
מקור כל החששות בענין זה, הוא מה שהובא בב"ח (סימן קנז) מתשובת כתב יד של המהרא"י בנוגע למנהג נויישטט לאחר יום הרג רב (שהזכרנו לעיל) וכתב 'ותשובה אחרת השגה עליו', אינו ברור מי השיג על מי, כנראה שההשגה היתה על תרומן הדשן (סימן רכג) שנטה להקל במנהג נויישטט שהתנו באח מומר או נאבד שהאשה לא תהיה זקוקה ליבם, על זה השיג המשיג (ישנם פוסקים הסוברים שהם היו הר' יונה והר' ידידיה מקבלי תשובת כתב יד המהרא"י המוזכרים בב"ח), הב"ח מצטט תוכן ההשגה בזה"ל: ותשובה אחרת השגה עליו מפרק המדיר דקדשה על תנאי וכנסה סתם וכו', דלדברי התוספות אפילו קידש וכנס על תנאי ואחר כך בעל סתם צריכה גט, ולהרי"ף והרמב"ם אפילו בעל לאלתר אחולי אחליה לתנאה וצריך גט, ומהרי"ח מוסיף דאפילו בעל על תנאי, מסתמא התנאי לא היה אלא משום כתובה, אלא אם כן יתנה בפירוש אף לענין גט, ואם כן בעינן תנאי בשעת ביאה, לפי זה מסתברא נמי דבעינן תנאי על כל ביאה וביאה, ואם לא התנה צריכה גט, דאין לומר כיון שהתנה בבעילה דאשונה דליהוי בעילת זנות, אם לא יתקיים התנאי גם כל בעילותיו יהיו בחזקה זו מן הסתם, דאדרבה יש לנו לומר אטו מי שאכל שום וריחו נודף יחזור ויאכל שום וכו', ועוד אפילו יהא מתנה בכך בכל ביאה וכו', מכל מקום לכתחלה אסור לעשות כן, ע"כ בקיצור, עכ"ל הב"ח.
לעניות דעתי נראה שהשגת המשיג חלושה מאד, ראשית, אין לערב שיטות התוספות הרי"ף והרמב"ם עם שיטת המהרי"ח, לפי התוספות הרי"ף והרמב"ם הא דמצריכינן גט במקדש על תנאי היינו משום חשש מחילה, אבל כבר הוכחנו (לעיל) שהמהרי"ח תפס שיטת רש"י, וטעם הגט משום שבעל לשם קידושין, בארנו שלפי הרי"ף והרמב"ם אם אמר בפירוש בשעת הכניסה לחופה שמקפיד על תנאו אין לחוש למחילה, והוכחנו שלפי התוספות והר"ן אם מקפיד פעם אחת אחר הקידושין על תנאי שוב אינו יכול למחול, שהוברר כבר שהקידושין לא יחולו אלא אם נתקיים התנאי, לפי זה לשיטת הרי"ף הרמב"ם התוספות והר"ן אין מקום להשגח, די שיתנה בפירוש תנאי המהר"י ברי"ן בשעת הכניסה ויפרש בהדיא שאינו מוחל את תנאו.
אם כן ההשגה מבוססת על סברת המהרי"ח, המעיין בהגהת אשר"י ובביאורינו (לעיל) יראה ברור שהמשיג כיון לשיטת המהרי"ח כפי שהובאה שם, שמכיון שלפי המהרי"ח אפילו בבעל על תנאי צריכה גט, אלא אם כן מתנה בפירוש אף לענין גט, סברא נכונה לאמר שצריך להתנות בשעת ביאה, או רגע קודם הביאה (רע"א), לכאורה אין משם הוכחה כלל לקושית המשיג, לא נמצא בהגהת אשר"י שכשבעל על תנאי צריכה גט, אלא אם כן מתנה בפירוש אף לענין גט, כמו שהבין בעל ההשגה את הענין, אלא לשון האשר"י: ומיהו אם פירש בהדיא שלא תהא ביאת קידושין אף לענין גט וכו' אינה צריכה גט, עכ"ל. הבדל גדול יש בין לשון המשיג 'אלא אם כן' ובין 'ומיהו' שבההג"ה, המשיג הבין שמכיון שאפילו בעל על תנאי יש לחוש לקידושין, על כן צריך להתנות לענין הגט בשעת הביאה, שאם לא יתנה אז בפירוש שהוא מקפיד על תנאו, אף אם נאמר שבתנאיה קאי, מה בכך, הרי זה כאילו בעל על תנאי וצריכה גט.
אמנם אין זה מוכח מדברי ההגה"ה, ודאי שיש לחלק בין בעל על תנאי ובין התנה בפירוש שמקפיד על תנאו, כשבעל על תנאי יש לחוש שהתנאי לא היה רק משום הכתובה, וא"כ אפילו התנה ובעל לא מהני, אבל כשמפרש בהדיא אף לגט, אין לומר שהתנאי היה משום הכתובה, לפי זה מי יאמר שצריך להתנות בשעת הביאה דוקא, ומה בכך אם התנה בפירוש אף לענין הגט, בשעת הכניסה או בשעת הקידושין, על פי ההגה"ה שפיר יש לומר שכל שיש לחוש שמשום הכתובה התנה, יש מקום לחשש זה אף כשבעל על תנאי, ואם אין לחוש מפני שהתנה בפירוש, אף לענין הגט אין לחוש, אף אם התנה בשעת הקידושין.
נלע"ד, שבעל ההשגה על תרומת הדשן יסד קושיתו על המהרי"ח כמו שהובא בהגהת אשר"י, ואת מקורם בספר תולדות אדם וחוה לרבינו ירוחם, לא ראה, ואפשר שהספר לא נמצא תחת ידם, נעיין היטב בדברי ההגה"ה, ג' ענינים מובאים שם, בהא דאיתא ברא"ש המקדש בפחות משוה פרוטה ובעל צריכה הימנו גט, מעיר ההגה"ה: וכן פסק מהרי"ח, ואח"כ מביא שני הדינים הנזכרים, במקדש על תנאי וחזר והתנה תנאו בשעת ביאה, ואת הדין כשהתנה בפירוש אף לענין הגט, והנה חפשתי בספרו הנזכר, דין מתנה בפירוש לענין הגט לא מצאתי, ודין במקדש על תנאי וחזר והתנה תנאו בשעת הביאה שצריכה גט, לא רק שלא נמצא כך, אלא המהרי"ח חולק על זה בפירוש, שכתב (בספרו נתיב כב ח"ד) וז"ל: קידשה על תנאי ולא נתקיים התנאי, וכנסה סתם ואפילו בעל לאלתר, לא אמרינן מאחר שבעל מיד כמאן דהתנה התנאי הראשון בבעילה דאמי, אלא צריכה גט, דאמרינן אין אדם עושה בעילתו בעילת זנות ובודאי לשם קידושין בעל פשוט וכו', עכ"ל.
הרי מחלק בפירוש בין קדשה על תנאי ובעל לאלתר סתם, ובין קדשה על תנאי וחזר על תנאו בשעת הבעילה, דוקא כשבעל סתם ואפילו לאלתר אחר הקידושין, אמרינן דאין אדם עושה בעילתו בעילת זנות ובעל לשם קידושין, אבל כשקידש על תנאי והתנה התנאי הראשון בבעילה אין צריכה ממנו גט, ולא אמרינן אין אדם עושה בעילתו בעילת זנות ובעל לשם קידושין, זה בפירוש היפך ההגה"ה, באמת המהרי"ח להך בזה לשיטתו, כשהתנה תנאו הראשון בבעילה אי אפשר לומר דצריכה גט, משום דמסתמא משום כתובה התנה, שלפי זה היא מקודשת מחמת קידושי כסף הראשונים, וזה שייך דוקא לפי הטעם דאחולי אחליה לתנאיה לענין גוף הנישואין, אין זו שיטת המהרי"ח, שהלך לגמרי בשיטת רש"י, והיינו טעמא דצריכא גט כשבעל, דודאי בעל לשם קידושין, ברור בלא שום פקפוק, שהדין במקדש על תנאי ובעל על תנאי שבהגה"ה אינו מהמהרי"ח, רק הדין הראשון בדין מקדש בשוה פרוטה נמצא במהרי"ח.
נמצאנו איפוא, שמג' הדינים המובאים בהגה"ת אשר"י, הראשון מהמהרי"ח, השני חולק על המהרי"ח, והשלישי לא נמצא במהרי"ח, ברור אם כן שהדין השני, מהתוספות (כתובות עג ע"א) סוף ד"ה אלא טעמא דרב משום דא"א וכו', ראיתם שם מהא דהריני בועליך על מנת שירצה אבא, שממנו מקשה אביי על רבה, הוכיחו מזה שאפילו התנה בשעת בעילה צריכה גט לרב, ונתנו טעם לדבריהם 'ולא עביד תנאי לסתור הקידושין אלא משום כתובה'. יש להשוות דברי ההגה"ה יראה שיסודו בדברי תוספות אלו, דברי התוספות אליבא דרבה, וכבר פירש הר"ן שהטעם בפלוגתת רב ושמואל משום מחילה, וכן הוא בהרי"ף בפירוש, גם אליבא דמסקנא התוספות מפרשי הא דארבי אלעזר בקידשה על תנאי ובעל, ובפלוגתת רב ושמואל משום מחילה, א"כ התוספות לשיטתם אזלי בהאי דינא דקידשה על תנאי והתנה גם בבעילה המובא בהגה"ה, מכיון דטעמיה דרב משום דאחולי אחיל לתנאיה שפיר יש לומר דלענין גוף הקידושין מחל, משום דאין אדם עושה בעילתו בעילת זנות והא דהתנה משום הכתובה.
הדין השלישי לא נמצא בתוספות, אלא שיצא בפשיטות מדבריו. כיון שהחשש שמא מחל, כל שמפרש בהדיא אין לחוש למחילה, נראה לפי זה ברור, שרק הדין הראשון בהגה"ה הוא מהרי"ח ושני הדינים האחרונים הם מהתוספות ולא מהרי"ח, מה שנרשם בסוף ההגה"ה 'מהרי"ח' הוא טעות סופר שנכנס בכתב יד או בדפוסים, שהרי אותה ההגה"ה פותחת 'וכן פסק מהרי"ח', סברו המעתיקים או המדפיסים, שהמשך ההגה"ה: וכן המקדש על תנאי אף על פי שהתנה עמה בשעת ביאה וכו', הוא גם כן מהמהרי"ח, ולא היא, כאשר הוכחנו, (והא דכתב בהגה"ה: ומיהו אם פירש בהדיא שלא תהא ביאת קידושין אפילו לענין גט. אין כוונתם לומר שכשקדש על תנאי ובעל על תנאי צריכה גט, משום דבעל לשם קידושין, שהרי כתב בפירוש דצריכה גט משום שהתנאי משום הכתובה, והרי היא מקודשת מחמת קידושי כסף, וכדלעיל, אלא משום ראית התוספות מהא דהריני בועליך על מנת שירצה אבא, ושם הוא מקדש בביאה בלא קידושי כסף, והביאה היא ביאת קידושין, ומשום שיגרא דלישנא כתב בעל ההגה"ה, אם פירש בהדיא שלא תהא ביאת קידושין, וכוונתו שאינו מוחל את התנאי אף לענין הגט).
מעתה, נשמט לגמרי יסוד השגת המשיג בב"ח, עצם קושיתם מבוססת על שיטת התוספות במקדש על תנאי והתנה בביאה, ולא על המהרי"ח, ברם לפי התוספות הכל תלוי בחשש מחילה, ומכיון שהתנה בפירוש שאינו מוחל אין לחוש עוד, וכבר הוכחנו שכל שהטעם הוא משום מחילה, כל שהקפיד אפילו פעם אחת אי אפשר יותר למחול התנאי, ולשמא יבעול לשם קידושין לא חיישינן, הוכחנו שהמהרי"ח פסק במקדש על תנאי, והתנה את תנאו הראשון בביאה, לא אמרינן שיבעול לשם קידושין, ואינה צריכה גט, ולמחילת התנאי לא חיישינן, ואדרבה יש להוכיח שכיון שהתנה פעם אחת לפני הביאה שוב אין להתנות בפני כל ביאה וביאה, כמו שרצה המשיג על תרומת הדשן להוציא מדברי המהרי"ח, שהרי כשקדש על תנאי והתנה את תנאו בביאה, פסק מהרי"ח שאינה צריכה גט, ולא חייש לביאות האחרות, כל שכן כשקדש על תנאי ואמר בפירוש שמקפיד על תנאו שאין לחוש.
לא נותר איפוא רק שיטת השלטי גבורים (לעיל) שסבר שאף אם התנה בפירוש יש לחוש שבשעת הביאה כוון לשם קידושין, בארנו (לעיל) שהשלטי גבורים אזיל על פי שיטת רש"י, גם הרי"ח שתפס בשיטת רש"י חולק על השלטי גבורים, אם לא שנאמר שגם השלטי גבורים מודה להרי"ח, שכשהתנה את תנאו הראשון גם בביאה, שאינה צריכה גט, והא דקאמר שאפילו אם מתנה בפירוש שמקפיד על תנאו לא מהני היינו דוקא אם מתנה כך זמן מה קודם הביאה, אבל אם מתנה בפירוש בשעת הביאה, גם הוא יודה שמהני, כפי שבארנו לעיל, אם כן השלטי גבורים לבדו מצריך להתנות בפירוש בשעת הביאה דוקא, הוכחנו (לעיל) שחולק בזה על הרי"ף והרמב"ם התוספות והר"ן, גם אין מקור לסברתו לא בש"ס ולא בגדולי הראשונים, גם לפי רש"י אין סברתו מוכרחת, וכיון שההשגה על תרומת הדשן שהובאה בב"ח לא נשענת כלל על השלטי גבורים, אלא על מה שסברו המשיגים שהוא שיטת המרי"ח, ואינו כן, ערך ההשגה קלוש מאד, ודאי שחומרא יתירה היא להשגיח בה כנגד תרומת הדשן והב"ח, בפרט לפי מה שטענו לעיל שמדברי השלטי גבורים משמע שגם הריא"ז מודה שאם התנה בפירוש שמקפיד על תנאו אין צריך לגט.
קשה לי על תקנתו של רבי עקיבא איגר, שמצריך שיתנה בפירוש שמקפיד על תנאו רגע קודם הביאה, וגם יקבל עליו בשבועה על דעת רבים שלעולם לא יבטל את תנאו, שדוקא אז אין לחוש להבא, שיבעול לשם קידושין, משום דיש לסמוך על החזקה שלא יעבור על שבועתו, קשה, אם השבועה תהני על הביאות להבא, מדוע צריך להתנות בפירוש דוקא רגע קודם הביאת מצוה דהיינו בשעת הביאה, מדוע לא נאמר שאם התנה כך בפירוש בשעת הקידושין וקבל עליו בשבועה על דעת רבים שלעולם לא יבטל את תנאו, יש לסמוך על החזקה שלא יעבור על שבועתו, ולא על הא דאין אדם עושה בעילתו בעילת זנות.
גם תמה אני על החשש, שמא יבעול לשם קידושין, שהרי כדי שיהו הקידושין חלים, צריכים לעדי יחוד לשם הביאה, כמו שכתבו הרא"ש והטור במקדש על תנאי, כמו דאיתא בפירוש גם בהרמב"ם בדין מקדש בפחות משוה פרוטה, וכן איתא בכל הראשונים המצריכין גט בעניננו מטעם דבועל לשם קידושין, עיין בתשובת הרא"ש (כלל לב סעיף א) בדין פלגש, שכתב, שאם אמרה קדשני בסתם ולא אמרה בפני שני עדים לאו קידושין נינהו, ואפילו האיש והאשה מודים, שאין דבר שבערוה פחות משנים. גדולה מזו כתב הרשב"א, שאפילו אם רואים אותו העדים בשעת הייחוד מן החלון, שהם רואים ואינם נראים לו, אינה צריכה ממנו גט, לפי שאדם יודע שהמקדש בינו לבין עצמו אינה מקודשת, ואף על פי ששניהם מודים, מובא במגיד משנה (גירושין פ"ד הי"ח) והר"ן (במי שאחזו ד"ה וכתב הרשב"א ז"ל) בהא דפסק הרי"ף, ראוהו שנים שנתייחדה עמו צריכה הימנו גט שני, במשנה לא תתייחד עמו אלא ע"פ עדים (גיטין עג ע"א) ובבית יוסף (סימן קמב).
בשו"ת תרומת הדשן (סימן רט) כתב, היכי שבעל שלא בפני עדים, אין לחוש לקידושי ביאה. בארנו (לעיל) שרק הרא"ה חולק על זה, בדין קטנה שלא מיאנה והגדילה, אכן הבאנו שם פסק הריב"ש (תשובה ו) שדחה דברי הרא"ה, שהוא דעת יחיד, והערנו, שגם הרא"ה לא אמר סברתו אלא בדין קטנה, וטעמו, שאיתא (יבמות קט ע"ב) "הא מילתא דקטנה מיתלא תליא וקיימא, אי בעל אין אי לא בעל לא". ואפשר שסבר הרא"ה שזה הוה כעין האי סברא, דקידושי קטנה מיתלא תלי וכי גדלה גדלי בהדה, אמנם דוקא על ידי ביאה, ולעדים לא צריכא. אמנם זה דוקא בקידושי קטנה אבל לא בקידושי גדולה על תנאי.
אפשר שבזה יתיישב מה שנראה לכאורה סתירה בפסקי הריב"ש, מחד (סימן ו) דחה סברת הרא"ה לגמרי, ומאידך (סימן קצג) מצרפה, במעשה קטנה שקדשה אמה בחיי האב, לקיימה בחזקת מקודשת, ודו"ק. בנידונינו יש לצרף גם דברי תרומת הדשן (סוף תשובה הנ"ל), שבדורינו אין מצוי כלל קידושי ביאה, אם כך בדורו כל שכן בדורינו, שאין מי שמקדש בביאה, א"כ למאי ניחוש, אם התנה בפירוש שעל תנאו כנסה ומקפיד, הרי לא בא עליה בפני עדים, ואף אם יכוון לשם ביאת קידושין אינה מקודשת, ועל כרחך רק למחילה יש לחוש, וכיון שכן, אם פירש פעם אחת שאינו מוחל תנאו הרי אין יכול למוחלו עוד.
הוצרכנו לכל זה רק כהשגה כנגד קושית המשיג שבב"ח על תרומת הדשן, אמנם כבר הוכחנו לעיל, שבאמת אין לדמות תנאו של המהר"י ברי"ן למקדש על תנאי שבהמדיר, הבית שמואל (סימן קנז ס"ק ו) העיר כבר שלפי קושיתו, המשיג שבב"ח מדמה התנאי המובא בתרומת הדשן לתנאי שבהמדיר ומשום כך מצריכים להתנות קודם הביאה דוקא, אבל הבית שמואל נוטה לומר שדי בתנאי זה בשעת הקידושין, ולא שייך כאן, לא בעילת זנות, וגם שלא נתקיים התנאי, הוכחנו (לעיל) שגדולי הפוסקים סוברים כהבית שמואל, ששונה תנאי זה לגמרי ממקדש על תנאי, ולא שייך כאן לא מחילה ולא אין אדם עושה בעילתו בעילת זנות, שפיר יש לומר, שבתנאי כזה גם השלטי גבורים יודה שכל שמתנה בפירוש שאינו מוחל התנאי מהני, ואפילו אם התנה בשעת הקידושין, זה נכון אפילו כפי איך שהובא בבית שמואל, ויותר מכן לפי מה שהערנו שהשלטי גבורים והריא"ז אינם חולקים כלל על הגהת אשר"י. גם אין הדבר תלוי בו לבד אלא בה, והיא לא תמחול תנאה, שמענו גם שהחת"ס סבר חילוקים אלו, ואמר שכאן שכל עיקר התנאי הוא להצילה מזיקה או מכבלי העיגון, אין הדעת סובלת לחוש לא למחילה ולא שיבעול לשם קידושין, ובאמת המעיל צדקה שצועד בראש הפוסקים המאשרים תנאו של המהר"י ברי"ן, לא כתב שצריך להתנות רגע קודם הביאה, אלא כתב: מכל מקום נראה לי הדין פשוט, אם התנה בביאתו הראשונה או בשעת הקידושין פירש ואמר, שאף אם יבעול כל ימיו רוצה בתנאי זה, שוב אין צריך להתנות כן על כל ביאה וביאה וכו', עכ"ל. הרי שאינו מצריך התנאי בשעת הביאה דוקא, אלא אם התנה בביאתו הראשונה או בשעת הקידושין, ודאי שסברא נכונה היא לפי החילוקים שמגדיר בין תנאי המהר"י ברי"ן ובין התנאי שאין עליה נדרים או מומין.
על יסוד כל הנ"ל נראה לי, הא דחשו רבי עקיבא איגר הנודע ביהודה והחתם סופר למחילת התנאי או לבעילה לשם קידושין, ומטעם זה הכניסו בנוסח תנאם שצריך להתנות קודם הקידושין, ובשעת הקידושין, וכשנכנסים לחדר יחוד, וגם בשעת הביאת מצוה, אינה אלא חומרא בעלמא. באמת כן כתב החתם סופר (ח"ב אה"ע תשובה סח הנ"ל) בפירוש, הביא החילוק שבתוספות בהגוזל, בהא דנפלה לפני מוכה שחין, דאדעתא דהכי לא קידשה נפשה, שזה לא שייך אלא דוקא כשנפלה מן האירוסין ולא כשנפלה מן הנישואין, ומביא מה שנמצא כבר בנחלת שבעה במעיל צדקה ובנודע ביהודה, שדוקא בסתם לא אמרינן אומדנא אלא באירוסין ולא בנישואין, אבל כשהתנה באירוסין לכולי עלמא לא צריך שום תנאי שני בנישואין, וסיים וז"ל: ומכל שכן לפי מה שנוהגים אנחנו להתנות שנית בשעת ייחוד, ושלישית בשעת בעילה, שאין לפקפק ולומר שלא היה התנאי רק משום חיוב כתובה ולא לבטל גוף הנשואין וכו', ומ"מ לחומרא בעלמא אנו אומרים ומפרשים בשעת התנאי שיהיה כל הבעילות בעילת זנות [היינו לא לשם קידושין] בביטול התנאי, [היינו אם לא נתקיים התנאי], שאין כאן בית מיחוש כלל, עכ"ל. הרי בפירוש, שכשנפלה לפני אח מוכה שחין [וכן הדין גם באח מומר חרש וכו'], כיון שהתנה בפירוש באירוסין די בזה, ואינו דומה למקדש על תנאי שבהמדיר, והא דהיו מתנים בימיו ב' וג' פעמים היה ליתר שאת בכדי שלא לפקפק, כפי שסיים שאין הדעת סובלת שום חשש בתנאי שבנדונינו.
הוצרכנו לכל זה, מפני שבימינו כמעט שאי אפשר להתנהג בתנאו של המהר"י ברי"ן לפי הנוסח שבנודע ביהודה או בחתם סופר, שלפיהם צריכים לשנות ולשלש התנאי, וצריך להתנות גם ממש רגע לפני הביאת מצוה, שהעדים מעידים שאחר שלוו את החתן והכלה לחדרם והיו שניהם כבר יחד במטה העמיד החתן עדים עליו שבועל על דעת התנאי שהתנו, כן בנודע ביהודה בחתם סופר בשינוי מעט, כנראה שזה התאפשר בימיהם ששנים כתיקונם, ורוב העם היו יראים ושלמים ולשם מצוה כוונו, אבל בעונותינו הרבים בימינו זה בלתי אפשרי לפי נימוסינו, אי אפשר להעמיד עדים על הביאה ולהתנות תנאים רגע קודם הביאה או בשעת הביאה, והמבין יבין ואין להאריך. ואם כן יתבטל תנאו של המהר"י ברי"ן, ויתעגנו בנות ישראל במקרים של אח מומר או מוכה שחין או כשאח נעלם או נתחרש, ודאי שאין לנו להעלים עין מבעיה חמורה זו, רק משום חומרות יתירות שכפי שבארנו אין להם יסוד בהלכה, בפרט שלמרות ההשגה שבב"ח כנגד המהרא"י, שהיא יסוד כל החששות והחומרות, תרומת הדשן כתב ופסק (סוף סימן רכג) וז"ל: והאידנא רגילין לעשות קידושין ונישואין יחד בשעת חופה, וכיון דבההיא שעתא מתנה אנישואין נמי מתנה, עכ"ל, עיין גם בתשובת חתם סופר הנ"ל, שמשתמש גם כן בסברא שבזמנינו 'האירוסין הנישואין והביאה תכופים זה לזה בהפסק איזה שעות'.
<b>סיכום</b>
נמצאנו למדים, שתנאו של המהר"י ברי"ן אינו בגדר של מתנה על מה שכתוב בתורה, אפילו אליבא דירושלמי יש לסמוך עליו, לאו דוקא במקרה של אח מומר אלא גם כשנעלם האח או נשתטה או כשהוא חרש, לא שייך בתנאי זה חשש מחילה מכמה טעמים, א) אין לומר שהוא מסתפק בשעת הכניסה או בשעת הבעילה אם נתקיים התנאי או לא, שהרי התנאי הותנה מעיקרא ביחס לענין שהוא בעתיד ולא יבורר עד לעתיד. ב) עצם התנאי לא הותנה אלא להגן עליה מכבלי העיגון, ואין הדעת סובלת שיש לחוש בזה למחילה. ג) התנאי הוא לטובתה ולאו בדידיה תליא למחול, ואנן סהדי שהיא איננה מוותרת על תנאה. ד) אין אדם עושה בעילתו בעילת זנות לא שייך בתנאי זה, שהרי הנישואין דרך אישות הם, וכל שהיא בדרך אישות אצלה, לא שייך בעילת זנות, ואין לחוש שיבעול לשם קידושין גמורין. ה) ראינו שמה שהתנו את התנאי של המהר"י ברי"ן בימי הנוב"י והחת"ס הרבה פעמים וגם בשעת הביאה, לא היתה אלא חומרא בעלמא, די להתנות אותו בשעת האירוסין והנישואין, בפרט שהם נהוגים אצלנו ביחד.
אמנם ודאי שצריך לדקדק היטב בנוסח התנאי שיהיה על פי כל דיני התנאי המקובלים, ומכיון שזהו ענין של אריכות דברים ופרטים שאינו מתנהל יפה תחת החופה, צריך להתנהג כמו שעשו בימי הנודע ביהודה והחתם סופר, שסדרו את כל ענין התנאי קודם החופה, ואח"כ תחת החופה בשעת האירוסין והנישואין יאמרו החתן והכלה בפירוש, שהוא מקדש אותה והיא מסכמת להתקדש על פי ההסכם שביניהם, כמו שהוא מפורט בנוסח התנאי. כל זה צריכים לסדר בסגנון מעולה ובטכס של כבוד והדר בדרכי נועם ובנתיבות שלום. ואפשר שליתר שאת יש להשביע את החתן והכלה על דבריהם שלעולם לא יבטלו את תנאם, אין מן הראוי לעשות זאת תחת החופה אלא קודם האירוסין והנישואין, באותו המעמד כאשר הם מסדרים את נוסח התנאי ביניהם.
דבר חשוב נוסף יוצא לנו בבירור תנאו של המהר"י ברי"ן. אם אפשר להתנותו לאו דוקא במקרה של אח מומר, אלא גם כשהאח נשתטה או כשהוא נעלם, א"כ אפשר להתנותו בכל נישואין אם החתן והכלה כך מסכימים ביניהם, יהיה מאיזה טעם שיהיה. אין אנו מציעים שכל נישואין יסודרו על תנאי כזה כדי ששום אשה לא תיפול לפני יבם לעולם, שהרי אם יסודר תנאי כזה בדרך כלל, יש לחוש שזה כעין עקירת מצות חליצה לגמרי, הגם שאין הדבר ברור כלל לאיסור, שהרי אם הקידושין בטלין למפרע אין כאן מצות יבום וחליצה, וא"כ שום דבר לא נעקר. לכאורה גם אין לחוש שתשתכח מצות יבום וחליצה מקרב עמנו, שהרי עצם התנאי יסודר מתוך משמעת וההכנעה לדיני התורה בעניני יבום וחליצה, מכל מקום אם לא בשעת חירום או בעת הצורך אין לנו לנטות מן הדרך שבו הלכו אבותינו בכל הדורות, ואין לנו להכניס תנאו של המהר"י ברי"ן בקידושין. אמנם בשעת חירום ובעת הצורך ובפרט לתקנת רבים, מי נותן לנו הרשות שלא להשתמש בתקנתו של המהר"י ברי"ן המבוססת על יסודי ההלכה כמו שהוכחנו לעיל, ודאי שיש ויש מקרים אין מספר שהיה נכון וישר לסמוך על תקנתו של המהר"י ברי"ן.
למשל, אם האח דר במרחק רב במדינה אחרת וסידור החליצה תעלה בהוצאות רבות מאד, והחתן והכלה רוצים בתנאי, שבאם תפול לפני יבם יבטלו הקידושין למפרע, מדוע לא נענה לבקשתם, בפרט בימינו אנו שבעונותינו רבים מאחינו בני ישראל אינם מדקדקים במצוה זו ואינם מקבלים עליהם את טורח נסיעות ארוכות ולא את הוצאות הדרך, האם אין אנו יודעים שאין זו רק שאלה של תקנת עגונות אלא שפעמים רבות, ואפשר על פי רוב האלמנות נשאות לשוק ללא חליצה, וכן פעמים רבות האח שקרוב במקום, רחוק הוא בדעה, אם אינו שומר מצות ואינו מאמין בשום דבר, או שהוא מאמין בדרך "המתקנים", שעצם יחסו למצוה כמצות חליצה הוא יחס של ביזוי והפרת עול, אם במקרה כזה החתן והכלה אינם רוצים שהיא תפול לפני יבם כזה, לכאורה שעת הצורך הוא ויש לסמוך על תנאו של המהר"י ברי"ן, בפרט שאנו יודעים שבמקרים כאלה עצם צורת קיום המצוה אינה אלא חוכא ואיטלולא בעיני היבם, עוד פשוט שאם האח הוא מוכה שחין יש להתנות תנאו של המהר"י ברי"ן, אבל הרי תכונה נפשית לקויה של אדם חמורה יותר מליקוי שבגוף, ואם במקרה כזה אין הכלה רוצה שתהיה תלויה ברצונו הטוב של היבם האם אין זו שעת הדחק?.
יש לדון בשאלה זו גם משום תקנת הכלל. בימינו אנו כמעט שאין רב בישראל שלא באה לידו שאלת חליצה לנשים שנצלו ממחנות ההריגה במלחמת העולם השניה, שבעליהן מתו ולא הניחו זרע של קיימא ולא נודע גורל היבמים, יודעים ויודעים אנו גם כן שעל פי רוב לא חיכו לפתרון שאלותיהן ע"י הרבנים, אלא נשאו לאנשים באשר מצאו, ואפילו אותן שעוד החזיקו באמונתן ובשמירת המצוות רבות מהן לא נשאר בידן עוד כח, לעמוד בפני הנסיון הקשה, המעיין בתשובת תרומת הדשן (ח"א סימן רכג, הובאה לעיל פרק א) הביאה בבית חדש כמנהג נוישטאט, שנהגו אחרי הרג רב, יבין שבארצות הגלות שחיי היהודים בהן חסרי בטחון ואין אנו יודעים מה ילד יום, תקנת הכלל מחייבת אותנו להתנהג ע"פ תנאו של מהר"י ברי"ן.
שאלה מענינת נמצאת בשו"ת תעלומות לב (ח"ג סימן מח) ששלחו לר' אליהו חזן זלה"ה מבוקרסט עיר הבירה ברומניה, וז"ל השואל: בענין החליצה אשר רבים חלליה ועצומים הרוגיה ובפרט בימים האלה אשר אחינו בני ישראל נרדפים על צוארם בלי חשך וינועו באשר ימצאון, יעבטון ארחותם ומה נעשה לאחיותינו ביום נפלו לפני יבמיהן אשר עקבותיהם לא נודעו וכו', ע"כ. הזכיר בתשובתו את התירם של הגאון רבי עקיבא איגר והנודע ביהודה והחתם סופר (הובאו לעיל פרק א), לאו דוקא באח מומר אלא אפילו אם האח נשתטה או נעלם, וז"ל: ויש לסמוך על המתירין, באותם העירות שרבו בהן התקלות שתצלנה אזנים משמוע, ואם יסכימו עמי שנים מהרבנים המפורסמים דעתי נוטה שבאותם המדינות יעשו התנאי באופן המועיל וכו', ע"כ.
לו היו מתנהגים על פי היתר זה בארצות אירופה, כמה יגון ואנחה היו מסירין מאלפי בנות ישראל ואלפי אלפים היו נצלים מעון, האם נאמר שימי הגלות כבר עברו והבנים כבר שבו לגבולם ואין לדאג להבא לפירוד המשפחות, לנדידת אחינו בני ישראל משום עול הגלות ?, ואפילו בארצות הדמוקרטיות באשר הן היום, האם אפשר לומר שאין לחוש עוד לתקלת רבים?, הלא מלבד התקלות ששרשן במצב מדיני וכלכלי גרוע, ישנן תקלות מוסריות ודתיות רבות דוקא בארצות החירות האזרחית, שהחירות האזרחית עצמה מובילה לפריקת עול והפקרות, ומטעם זה בימינו אנו רבו התקלות, ומכיון שעל פי יסודות ההלכה יש לקדש על תנאו של המהר"י ברי"ן, לכאורה היה ראוי להחזיק בתנאי זה בדרך כלל, בכדי להסיר רבים מעון ובכדי להגן על טהרת המשפחות בישראל, תקנת הרבים תלויה בדבר.
ודאי שתקנת הרבים אי אפשר לתקן בלא הסכמת גדולי התורה של כל מדינה ומדינה, אמנם במקרה יחיד שהאיש והאשה רוצים דוקא בקידושין על פי תנאו של המהר"י ברי"ן, לעניות דעתי יש לסדר הקידושין באופן שביררנו את הענין לעיל.
<big><strong>תנאי שקיומו יבורר בחיי הבעל אבל אחר הנישואין </strong></big>
נתבונן עתה בבעיתנו השלישית. האם יש לסמוך על תנאי, שמצד אחד, דומה לתנאו של המהר"י ברי"ן בנקודה אחת, ומאידך, שונה ממנו בנקודה אחרת, דהיינו שהתנאי הותנה מעיקרא באופן שקיומו או אי קיומו אינו יכול להתברר אלא זמן מסוים אחר הנישואין, אבל מכל מקום יתברר בחיי הבעל ולא אחר מיתתו. כמשל, נעיין בתנאי מעין זה, חיי אישות הופרו בין האיש והאשה על פי החוקים האזרחיים של איזו מדינה, הבעל מסרב לתת גט פיטורין לאשתו ולאחר שנה או שנתיים גם נשא אשה אחרת שלא על פי דין תורה, או באופן, שאחר שהופר חיי אישות ביניהם בערכאות אזרחיות, הבעל מסרב לתת גט פיטורין, מתנהג כנגדה באופן המתנגד לעקרי מוסר היהדות, והתנהגותו זו נתבררה על פי בית דין נאמן שיש לסמוך עליו, האם אפשר להתנות בשעת הקידושין שאם חיי אישות ביניהם יופרו בערכאות אזרחיות והבעל יעבור על חרם דרבינו גרשום, הקידושין יהיו בטלין למפרע.
לעניות דעתי נראה לכאורה שכל אותם הטעמים שמכחם אישרו גדולי הפוסקים את תנאו של המהר"י ברי"ן קיימים גם בתנאי מעין זה. יש לחלק גם כאן כמו שמחלק הבית שמואל, בין תנאו של המהר"י ברי"ן ובין האי דמקדש על תנאי, שדוקא בנדרים ובמומין שיש להסתפק בשעת הכניסה או בשעת הביאה אם נתקיים התנאי או לא, שם הוא מקדש בכל אופן בכדי שלא תהיה בעילתו בעילת זנות, אבל כאן שהתנאי תלוי בדבר שבעתיד, ודאי אין לומר שלא נתקיים התנאי, בכגון זה אין לחוש לא למחילה ולא לבעילה לשם קידושין שאין כאן בעילת זנות לפי הבית שמואל.
השוינו סברת הבית שמואל עם העיקר שמצאנו במעיל צדקה בשב יעקב ובצלעות הבית וגם בתשובות ר' דוד הכהן ובב"ח, א) שכל שהביאה בדרך אישות אין כאן חזקה שאי אדם עושה בעילתו בעילת זנות ולא משוינן בעילותיו בעילות זנות למפרע, טעם זה שייך כאן, שבדרך אישות ולשם אישות היא אצלו, ואם רוצה לגרשה צריך גט וחייב בכתובתה, והרי היא כאשת איש לכל דבריה, והבא עליה באשם תלוי, כל זה שייך גם כאן. ב) יש לסמוך בתנאי זה על סברת המעיל צדקה, שמכיון שהתנאי הוא לטובתה, הוא אינו יכול למחול וכו', ואנן סהדי שהיא לא תמחול, שכל עצם התנאי לא הותנה אלא להגן עליה במצב מסוים אם יארע לאחר זמן, ודאי שאין סברא לומר שמשום חיבת ביאה היא תמחול על תנאה, שהותנה ביחס למצב אם יארע ביניהם הפרת חיי אישות והפסקת קשר האהבה שבין איש ואשתו. ג) אפשר לצרף כאן חידושו של הנודע ביהודה.
ואין תנאי זה דומה לאותו תנאי שבשו"ע (סימן לח סעיף לו), שממנו הקשה הנודע ביהודה על סברת עצמו, א) שבאותו התנאי הדבר היה ידוע לה בשעת כניסה, שהבעל לא קיים את תנאו, וכיון שהסכימו להכנס מסתמא מחלה את התנאי, מה שאין כן בנידון דידן שאי אפשר לומר כן, יש לסמוך על חידושו של הנודע ביהודה, ב) כך גם סברתו של החתם סופר בתנאו של מהר"י ברי"ן בכחה עומדת גם בתנאי זה, שאותן החששות בפרק המדיר לא שייכי אלא בנדרים ובמומין וכיוצא בו, אבל הכא שכל עיקרה לא באתה אלא להתנות להציל עצמה מעיגון, למה ניחוש לדברים שאין הדעת סובלתן.
ליתר שאת נזכיר כאן ההסבר של החתם סופר בדין המקדש על תנאי, בכדי להוכיח ששונה תנאי זה מהתנאי של נדרים ומומין. יש להתבונן בהא דמקדש על תנאי, אם אמרינן שמחל, אמאי התנה מעיקרא. כבר שמענו בזה פירוש התוספות והר"ן, שכוונתו היא, שאם לבסוף בשעת הכניסה יראה הנדרין או המומין, יהיה בידו או להקפיד אם ירצה או להתפייס אם ירצה, החתם סופר (תשובה סח הנ"ל) מסביר את הענין בחילוק בין התנאי דנדרים ומומין ובין תנאו של מהר"י ברי"ן, וז"ל: בשלמא בעלמא [זאת אומרת - בנדרים ובמומין וכיוצא בהם], עיקר התנאי תלוי עד שיתברר לו קיום התנאי או בטולו, לכן מתנה בשעת הקידושין ואף על פי דידע איניש בנפשיה שסופו למוחלו בשעת נישואין, מכל מקום הוא אומר עד שעת ביאה אחקור היטב ויבורר לי אם יש עליה נדרים או מומין, ומה שלא יתברר עד אז, למיעוט דלא שכיח ימחול בשעת נישואין, והוא בכלל אין אדם מפייס במומין והאי ראה ונפייס הוא, אבל התנאי משום זיקת יבם מומר, הוא דבר שלא יתברר לעולם כל ימי חיי הבעל, אי היתה דעתה למחות בשעת בעילה, למה לה להתנות בשעת אירוסין, מה בצע בתנאי שלה, עכ"ל.
סברא נכונה היא זו ופירוש יפה לשיטת הבית שמואל, ומתאימה לגמרי למה שחלקנו בין תנאי שקיומו או אי קיומו תלוי בענין או מצב שהוא קיים בשעת האירוסין והנישואין, ובין ענין או מצב שלא יתרחש אם יתרחש בכלל אלא להבא, זמן מסוים לאחר הנישואין, סברת החתם סופר חזקה גם בנוגע לתנאי זה שאנו דנים בו עכשיו, כמו שהיא נוגעת לתנאו של המהר"י ברי"ן, מכיון שהיה ברור לשניהם בשעת הקידושין שזה התנאי אי אפשר להתברר אלא זמן רב אחר הנישואין, ואם היתה כוונתם למחול בשעת הביאה למה התנו אותו ללא שום צורך וללא שום טעם.
הוכחנו איפוא, שכמו שיש לחלק בין תנאו של המהר"י ברי"ן ובין התנאי בנדרים ומומין, כמו כן יש לחלק בין תנאי זה בנדון דידן ובין אותו התנאי שבפרק המדיר, באותן סברות שבהן אישרו גדולי הפוסקים את תנאו של המהר"י ברי"ן יש גם לסמוך על תנאי זה, אלא שיש לדקדק בדבר עוד, מכח מה שראיתי בנחלת שבעה ובחתם סופר, שלפיהם נראה לכאורה, שתנאו של המהר"י ברי"ן שייך דוקא כשהאשה נופלת לפני יבם שכל ימי חייו היה דר עמה בדרך אישות, אבל לא כשקיום התנאי או אי קיומו יתברר בחיי הבעל.
נעיין תחלה בנחלת שבעה (סימן כב סעיף ח) שהקשה על המהר"י ברי"ן מהא דאיתא בכמה מקומות במסכת יבמות (צד ע"ב, צה ע"ב, קז ע"א) שאין תנאי בנישואין, או שליכא למימר שתנאי היה בנישואין, והקשה הלא לפי המהר"י ברי"ן יש תנאי בנישואין, כשהתנה שהקידושין יהיו בטלין למפרע אם תפול לפני יבם, ותירץ, דתנאי בנישואין שתצא ממנו בחיים ותהיה בעילת זנות, זה לא אשכחן, אבל לאחר מיתה, ומחיים על דעת קידושין בעל, זה לא הוי בעילת זנות, ואת זה מצינו, אבל באותן הסוגיות ביבמות היא יצאה ממנו בחיי הבעל. הרי שלפי הנחלת שבעה תנאו של המהר"י ברי"ן לא שייך אלא אם קיום התנאי יתברר לאחר מיתת הבעל.
אמנם דברי הנחלת שבעה צריכים ביאור. בנודע ביהודה (אה"ע תשובה נו) שאל תלמידו, שראה "באיזו תשובה" שיש לחלק בין תנאי מחיים ובין תנאי לאחר מיתה, שדוקא לאחר מיתה לא נעשו בעילותיו בעילת זנות, אבל כשיצא מחיים מחמת התנאי אז בעילותיו בעילות זנות למפרע, כנראה כוונתו לחילוק בנחלת שבעה, והקשה על הסברא זו ממה נפשך, כמו שמחיים בעילותיו נעשות בעילת זנות למפרע, כך יש לומר גם לאחר מותו, אם הקידושין בטלין למפרע כל בעילותיו היו בעילת זנות, ודאי שאין סברא לומר שאין הוא משגיח בדבר, כיון שהדבר לא יבורר אלא אחר מותו. ונראה לי שהחילוק של הנחלת שבעה ברור ופשוט, שהרי כתב בפירוש שכשהתנאי לאחר מיתה, שאז, מחיים על דעת קידושין בעל, וזה לא הוי בעילת זנות, ע"כ.
הרי עיקר סברתו כמו שראינו לעיל שכל שהוא בא אליה לשם קידושין והיא אצלו בדרך אישות אין כאן בעילת זנות, ואין בעילת זנות למפרע, והא דכתב דתנאי בנישואין שתצא ממנו מחיים ותהיה ביאתו בעילת זנות, לא אשכח, ודאי שכוונתו על אותו התנאי של נדרים ומומין שבפרק המדיר, שהם לא דנו אלא על שני תנאים של נדרים ומומין וכיוצא בהם, ותנאו של המהר"י ברי"ן, מפני זה יפה כתב שבתנאי זה שבפרק המדיר שאם תצא ממנו מחמת אי קיום התנאי הוה לה בעילתו בעילת זנות, את זה לא מצינו, ומטעם הנמצא בגמרא, או משום מחילה או משום שבועל לשם קידושין, דחזקה דאין אדם עושה בעילתו בעילת זנות, חילוקו של הנחלת שבעה ברור ופשוט ואין קושיה עליו, אבל אינו דן על התנאי שהצענו, וכמו שאמר בתנאי המהר"י ברי"ן שכל ימיו על דעת קידושין בעל, ואין בעילת זנות למפרע, מכח אותו דין עצמו יש לומר בתנאי של נידונינו, שכל ימי חיי האישות שביניהם על דעת קידושין בעל, ואין בעילת זנות למפרע, כמו שהוכחנו לעיל.
לכאורה גם מדברי החתם סופר (סימן סח, הנ"ל) משמע, שאין תנאו של המהר"י ברי"ן שייך אלא בלאחר מיתה, שסיכם סברתו של המעיל צדקה, וז"ל: דלא שייך אין תנאי בנישואין משום בעילת זנות, והרי ודאי אין כאן איסור זנות דפנויה באופן זה, שהרי הוא דרך אישות, רק הכוונה, אין אדם רוצה שתטחן אשתו לאחר בחייו על ידי ביטול הקידושין, וגם בניו יהיו בני פנויה, אין דעת שום אדם סובל זה, משום הכי אין תנאי בנישואין, דודאי אחולי אחיל, אבל בתנאי שבשעת קידושין על מנת שלא תיזקק לייבום מומר או מוכה שחין (ב"ק קי), שם אינו חוזר ומוחל, ואינו חוזר ומקדש בשעת ביאה, שהרי הספק תלוי כל ימי חייו, ולא תטחן אשתו לאחר בחייו וגם בנים לא יהיה לו, עכ"ל. לפי דבריו משמע לכאורה שבנידונינו אי אפשא לסמוך על תנאי מעין תנאו של המהר"י ברי"ן משני טעמים. האחד - משום שאם יבטלו הקידושין למפרע הרי שתטחן אשתו לאחר בחייו. והשני - משום שעל ידי ביטול הקידושין בניו יהיו בני פנויה.
אבל המעיין היטב בדברי המעיל צדקה ובעצם הענין, יראה שאין להוציא זאת לא מהמעיל צדקה ולא מהחתם סופר, יש להדגיש שגדולי הפוסקים לא דברו אלא על שני מיני התנאים, דהיינו התנאי שבפרק המדיר ותנאו של המהר"י ברי"ן, וכל מה שאמרו לא אמרו אלא בנוגע להדמיון או ההבדל שבין שני תנאים אלו, עיקר סברתו של המעיל צדקה אינה תלויה במה שהאשה יכולה שתהיה לאיש לאחר מותו ולא בחייו, ולא במה שבניו לא יהיו בני פנויה, עיקר סברתו היא שכל שהוא נשאה וחי עמה בדרך אישות אין הוא חושש לביאת זנות, בפרט שהיא ספק מקודשת מדאורייתא כל ימיו, ובעי גט אם רוצה לגרשה, ויש לה כתובה. ואילו שני הטעמים, שלא תטחון אשתו לאחר בחייו, ובניו לא יהיו בני פנויה, אינם אלא צדדים לצרף להיתר, והראיה, שאינם מוזכרים לא בשב יעקב ולא בצלעות הבית.
יסוד סברתם היא, שכל שהוא אצלה בדרך אישות לא אמרינן שבעילותיו נעשות בבעילת זנות למפרע, (ומסתבר גם כן שאם אין בעילת זנות למפרע, גם אין פגם בבנים, שהרי אינם בני זנונים, ודאי שהם בניו ואפילו ליורשו, ועיין בט"ז יו"ד סימן קצה ס"ק ז, שהביא מהב"ח בשם הגהת הסמ"ק שכל שאין כאן ביאת איסור, הולד כשר לגמרי, ומכל שכן בנידון דידן), לא זו אף זו, שהמעיל צדקה לא אמר סברתו אלא בכנסה סתם, אבל לא כשהוא מפרש בהדיא שאינו מוחל על תנאו, שכך כתב בפירוש בתשובה, וז"ל: וגם לא מצינו בשום מקום שחשו חז"ל לבעילת זנות, אלא דאמרי אין אדם עושה בעילתו זנות, והיינו מצד טבע אנושי אין אדם עושה בעילותיו הפקר וזרעו פגום, ועל זה אמרי דמחיל לתנאו בשעת בעילה מסתמא, כי דבר שנוי הוא שישתה בכוס שאינו בדוק לו ולמחר ישלחנה ותטחון אשתו לאחר בפניו, אבל כל שהוא אינו מקפיד, ומתנה אף בשעת ביאה ונשואיו, לא מצינו שחשו חז"ל על זה, עכ"ל. א"כ אם מתנה בפירוש שלא ימחול את תנאו ומקפיד על הדבר, אין לחוש לשום דבר, וכבר ראינו לעיל שלפי המעיל צדקה אין צריך להתנות דוקא בשעת ביאה, אלא כשהוא מפרש בהדיא את כוונתו, די בתנאי אפילו בשעת הקידושין.
עוד נ"ל שאותן החששות שהחתם סופר העלה מדברי המעיל צדקה לא שייכות בנידונינו, שדוקא גבי נדרים ומומין שהקידושין תלוין במצב הקיים עכשיו יש לחוש להן, שהרי אם יש עליה נדרים אין חלין הקידושין והיא יכולה לצאת ממנו מיד, אבל בתנאי שבנידון דידן למאי ניחוש, בשעת הקידושין והנישואין הם דרים בצוותא וגם כוונתם לשם אישות, מה לו לבעל לחוש שאשתו תטחן לאחר בחייו ובניו יהיו בני פנויה הרי הכל בידו, ואחר שנפל קטטה בין הבעל ואשתו ונפסק קשר האהבה ביניהם, לא איכפת לו אם אשתו תנשא לאחר או לא, ומה שאינו רוצה לפטרה על ידי גט היינו משום איבה ונקמה, (לפי ההנחה בראש דברינו כשהוברר ע"פ בי"ד צדק שהבעל מתנהג נגד עיקרי מוסר היהדות).
גם אין לומר כאן שהוא חש לפגם בניו, שהרי אם לא ימחול את התנאי ממילא לא יהיו בניו בני פנויה, כמו בתנאי שבנדרים או מומין, מי יאמר שחיי האישות לעולם יופר בין האיש ואשתו, אדרבה, כל תקותם ומגמתם לקיים את הברית שביניהם, ואם למרות כל תקותם ברית האישות תופר, גם אז הקידושין לא יבטלו ממילא, אלא דוקא על ידי מעשה חדש מצד הבעל, שמתוך נקמה לא יפטור את אשתו על ידי גט, ודאי שאין לומר במשך חיי האישות שביניהם שהבעל ימחול את התנאי, משום שיחוש שמא יופרו הנישואין על ידי מעשה, ולכן יתנהג שלא כהוגן לגבי אשתו, ואם התנאי קיים אז יהיו הקידושין בטלין למפרע ובניו יהיו בני פנויה.
אין שחר לחשש כזה, אדרבה, אני אומר שיותר יש לסמוך על התנאי בנד מעל תנאו של מהר"י ברי"ן, שהרי שם קיום התנאי אינו תלוי בו כלל, ואם ימות בלי זרע בר קימא הקידושין בטלין למפרע מעצמן, ומ"מ אין לחוש לבעילת זנות, מכל שכן בנידונינו שאם אינו רוצה שהקידושין יבוטלו למפרע הרי הדבר תלוי בו לגמרי, סוף דבר שכל אותם הטעמים שמחמתן יש לסמוך על תנאו של המהר"י ברי"ן שייכים גם בתנאי שבנידון דידן, הגם שקיום התנאי או אי קיומו יבורר בחיי הבעל ולא אחר מותו, (ומה שיש לכאורה להקשות מהא דאיתא במקומות הנ"ל במס' יבמות שאין תנאי בנישואין, עיין בשב יעקב ח"ב תשובה לט, הנ"ל, וגם בנודע ביהודה מהדו"ק אה"ע סימן נו, שתירצו לפי תנאו של המהר"י ברי"ן, שאותו תירוץ אתי שפיר גם לפי התנאי שבנידונינו).
נראה לי עוד, שיש לנו ראיה מפורשת מהרשב"א לסברתנו. איתא בפרק המגרש (גיטין פד ע"א), "ת"ר הרי זה גיטך על מנת שתנשאי לפלוני הרי זה לא תנשא ואם נשאת לא תצא". ומקשה רבא, "לו הוא דלא תנשא, הא לאחר תנשא, והא בעי קיומי לתנאה, וכי תימא אפשר דמינסבא היום ומיגרשה למחר ומקיימא לתנאה וכו', הכא בדידה קיימא לאיגרושי". מקשה הרשב"א שאפשר שנתקדשה על תנאי, שיגרשנה לזמן ידוע דהשתא קיימא בדידה לאיגרושי, ותירץ דאפילו אם נימא הכי, אכתי איכא למיפרך אטו בדידה קיימא לאינסובי להאי. ועיין שם בירור הענין, והשתא אם אין תנאי בנישואין מה הקשה הרשב"א, הלא לפי שיטתו בסוגיא דמקדש על תנאי בפרק המדיר מה יועיל לנו תנאי כזה, הלא משום דאין אדם עושה בעילתו בעילת זנות הוא בועל לשם קידושין, ואין לומר דהוא מקשה דוקא כשקידש ולא בעל, דלישנא דגמרא משמע דאיירי אפילו בנישואין ולא רק בקידושין, גם אין לומר שכונת הרשב"א היא שיתנה את תנאו בפירוש לפני כל ביאה וביאה, שאין זה אלא דוחק גדול, ומוציא את דברי הרשב"א מפשטות לשונו, דאם באמת אין תנאי כלל וכלל בנישואין, היה לו לפרש את דבריו, שאין להתנות תנאי כזה, מכל מקום אפשר על ידי שיתנה בפירוש שאינו בועל לשם אישות אלא על תנאו סמיך, (ואף אם נאמר הכי, מוכח שגם הרשב"א סבור כהרמב"ם והרי"ף, שאם התנה בפירוש שעל תנאו בעל, תנאו קיים).
משמע איפוא שהרשב"א סבר שבכגון זה יש תנאי בנישואין, ועל כרחך היינו טעמא כמו שכתבנו לעיל, שאין תנאי כזה דומה לתנאי שבנדרים ובמומין, שגם כאן קיום התנאי הוא בעתיד, וכשהתנו אותו ידעו שניהם שלא יבורר אלא זמן מסוים אחר הנישואין, ובכגון זה לא שייך לא מחילת התנאי ולא אין אדם עושה בעילתו בעילת זנות, שהרי מעיקרא על מנת כן התנו, ומשמע גם כן שאפילו אם קיום התנאי או אי קיומו יבורר בחיי הבעל, התנאי מהני, ואם הוא מגרש אותה לזמן שהותנה בתחלה, חלין הקידושין, ואם לא יגרשנה לאותו הזמן, הקידושין בטלין למפרע, ואין לחוש לבעילת זנות, ולא לפגם הבנים, ומטעם שביררנו לעיל, משום אין בעילת זנות למפרע, והיכא שאין כאן בעילת זנות גם אין פגם בבנים.
מוכח אם כן על יסוד כל הנ"ל, שכמו שיש להתנות את תנאו של המהר"י ברי"ן לפני הקידושין בכל פרטיו, ולחזור עליו בדרך כלל בשעת הנישואין, ולהתנות בפירוש שלעולם לא ימחלו את תנאי הקידושין, ועל הקידושין הזה יסמכו לעולם, כמו כן יש להתנות גם תנאי שאנו דנין עליו בזה, וה' יצילנו מכל שגיאה או טעות.
<big><strong>הא דאין תנאי בנישואין </strong></big>
א. בעיקר נעשו שני נסיונות בזמן החדש לתקן קידושין ונישואין על תנאי. לפני כששים שנה, רבני צרפת רצו להכניס תנאי בכל נישואין שבארצם, בשנית, היתה הצעה מרבני קושטא לפני כארבעים שנה, כל המשא ומתן והווכוחים בצרפת עם תשובותיהם של גדולי הדור בענין, סודרו ע"י הרב ר' יהודא לובעצקי ז"ל מפאריז ונדפסו בתרס"ח ותר"ץ בשם אין תנאי בנישואין. הדיונים לפני רבני קושטא נדפסו בשנת תרפ"ד בשם קידושין על תנאי. עצתם של רבני צרפת הרעישה את כל עולם היהדות בשעתה, כל גדולי הדור ורבני רוב הארצות יצאו כנגדה במחאה חריפה והדבר נדחה לגמרי, אמנם על הצעתם של רבני קושטא דנו בעיקר גדולי הרבנים בארץ ישראל (ראה משפטי עזיאל אה"ע סימן מד, ואת וויכוחו בענין תיקונו של המחבר עם הרב הגאון ר' ש"י זוין נ"י).
אכן שונה תנאי צרפת מתנאי קושטא לגמרי. התנאי שהציעו רבני צרפת היה על מנת שאם הנישואין יופרו בערכאותיהם לפי חוקי המדינה אז הקידושין יהיו בטלין למפרע. רבני קושטא כוונו להכניס כמה וכמה תנאים בקידושין אלא שהתנאים לא היו תלוים בערכאות אלא בבעל עצמו, (את המחברת קידושין על תנאי לא יכלתי להשיג ואת התנאים אסדר לפי מה שמצאתים במשפטי עזיאל ובשו"ת ים הגדול סימן עד, להרב טולידאנו ז"ל). רבני קושטא רצו להטיל תנאי בקידושין במקרים אלה: אם הבעל יסע למרחקים בלי רשות אשתו ויתמהמה שם שנים מספר, אם לא יציית לבית דין בחיוב מזונותיה, אם הבעל יחלה במחלה מדבקת או חולי רוח, אם הבעל ימיר דתו, אם ימות בלי זרע קיימא והיא תפול לפני יבם.
ודאי שאין לזוז מפסקיהם של גדולי התורה בענין התנאי הצרפתי כמו שהוא מובא בקונטרס אין תנאי בנישואין, אמנם שונה לגמרי התנאי שאנו דנים עליו מאותו תקון צרפתי, נשים עין לטעם הפסק, והמחאה באותו הקונטרס, ונראה במה הם נוגעים לנידון דידן, בעיקרם מיוסדים על נמוקים משלשה סוגים: נמוקים מוסריים כלליים ששרשן בעצם קדושת חיי האישות בישראל, נמוקים הלכיים פרטיים, וגם נמוקים מעשיים.
ב. רבנים רבים טענו שעל ידי תנאי זה יבטלו כל דיני גירושין מישראל, שכל ששופטי המדינה יפרידו בין איש לאשתו הקידושין יבטלו ואין עוד צורך בגט, ולא עוד אלא שגם תורת הקידושין יבטלו בעיני הקהל, הקידושין האזרחיים יהיו לעיקר וקדושי התורה יהיו טפלים להם, התנאי הוא כמין ערמה להתחמק מתחת עול התורה, וכולם יבינו שאין זו עוד אישות על פי התורה אלא על פי נימוסיהם, גם אמרו שע"י קידושין כאלה מושג אשת איש יתבטל מן העולם, שהרי אם האשה תבגוד בבעלה, הנישואין יתפרדו מטעם חוקי המדינה, וא"כ יכולים האשה והבועל לחשוב שאין איסור חמור במעשיהם, שהרי במהרה תתפרד החבילה בין איש ואשתו והקידושין יהיו בטלים למפרע ונמצא שלא היתה אשת איש מעולם, העירו גם כן שלפי החוק האזרחי גם האשה יכולה לתבוע את הפרת נשואיה, ואם היא תעשה זאת נגד רצון בעלה ותזכה בערכאות, הרי היא מוציאה את עצמה מתחת בעלה מרצונה, ויהיו בני ישראל ככל הגויים, וכמו דאיתא בירושלמי בפ"ב דקידושין דבדיני בני נח הוא מגרשה והיא מגרשתו, ברור הוא שכל אלו הטעמים אין נוגעים כלל בתנאי שלנו, שהרי בכל מקרה ומקרה של הפרת הנישואין בעדכאות ידרשו גט פטורין מן הבעל, ועל פי הרוב הבעל נותן גט לאשתו כדת וכדין, ורק אם הבעל יסרב ליתן גט, ועל פי בית דין צדק מן הראוי הוא שיגרש את אשתו ע"י גט פיטורין, אז, יהיו הקידושין בטלין למפרע, לפי תנאי זה אין ביד האשה להפקיע עצמה מבעלה, ואין לחוש גם לשאר החששות הנ"ל, וזה מובן מאליו.
נכון הוא, שאלו החששות והדומות להן אינן שייכות גם בתנאים של קושטא, ועיין במשפטי עזיאל (סימן מד) שהתנגד מאד לרוב תנאיהם, ודעתו להסכים עמהם רק באופן שלא תיפול לפני יבם, או אם הבעל המיר את דתו, והנה בתנאי שאם תפול לפני יבם כבר חוינו דעתנו לעיל. ובמקרה שהבעל ימיר את דתו זה יתוקן היטב גם לפי התנאי שאנו דנים עליו, ממה נפשך, אם הוא מסכים ליתן גט לאשתו הלא טוב, ואם לאו, והנישואין הופרו בערכאותיהם, הלא הקידושין יבטלו למפרע ומטעם שביררנו, והבקורת של בעל משפטי עזיאל על שאר תנאי קושטא שודאי נכונה מאד, אינה נוגעת בתנאי זה.
עלינו לעמוד גם על כל הפרטים ההלכתיים שעליהם דנו גדולי הרבנים בדין התנאי שבצרפת, ראשית כל טענו, שאם הקידושין יבטלו למפרע הרי הבנים הנולדים להם יהיו ילדי זנונים, תמיה אני מאד על דבריהם, הרי הוכחנו לעיל שהב"ח והר' יונה לאנד ז"ל במעיל צדקה והשב יעקב וצלעות הבית, הסכימו לתנאו של המהר"י ברי"ן, משום דסברי דכל שהיא אצלו בתורת קידושין ואפילו אם לבסוף יבטלו הקידושין, אין בעילותיו בעילת זנות, ואין בעילת זנות למפרע, ועל זה סמכו גם הנודע ביהודה והחתם סופר, ואם אין הבעילה בעילת זנות גם הבנים אינם בני זנונים, עיין בט"ז (יו"ד סימן קצה ס"ק ז) בשם הב"ח בשם הגהת סמ"ק ישן בשם ר' פרץ, בענין חמור יותר משאלת פגם בני פנויה, שכל שאין כאן ביאת איסור הולד כשר לגמרי, אם לא שנאמר ששאני התנאי הצרפתי, מפני ששם גם היא יכולה להוציא עצמה מבעלה על ידי ערכאותיהם, אם כן אין היא אצלו בדרך אישות על פי חוקי התורה, ואם יבטלו הקידושין אז באמת בעילותיו נעשות בעילת זנות למפרע,
אבל בתנאו של המהר"י ברי"ן אינה יכולה להוציא עצמה מן הקידושין וזה מקרי שפיר דרך אישות, (הגם שבמקרה של קטנה שאביה הלך למדינת הים והשיאו אותה אחיה ואמה, היא יכולה לצאת לרצונה, ומדינו של הרא"ש שם הביאו ראיה לסברתם, שכל שהיא אצלו בדרך אישות אין כאן בעילת זנות, שאני התם שהכל נעשה ע"י תקנת חז"ל, שתקנו קידושין לקטנה כשאין אביה עמה, א"כ דרך אישות היא בקטנה), כך גם בתנאי שאנו דנים עליו, שהרי אין בידה להוציא עצמה מתחת בעלה לרצונה, וכל זמן שהקידושין אינם בטלין בדרך אישות היא אצלו, ואם סוף כל סוף יבטלו הנישואין אין בעילת זנות למפרע.
נפרש בזה דבר נוסף, הגאון רבי דוד צבי הופמן ז"ל מברלין, והגאון רבי מאיר שמחה ז"ל מדווינסק התנגדו לתנאי הצרפתי, גם מטעם פילגש, שאסורה מן התורה לפי הרמב"ם. אמנם בתשובה הנ"ל במעיל צדקה להר' יונה לאנד ז"ל, שבעקבותיו הלכו גדולי האחרונים שהזכרנו לעיל, כתב בפירוש שבתנאו של המהר"י ברי"ן, אם הקידושין בטלין למפרע אין לאשה דין פילגש, וז"ל: ואין זה בדומה לפלגש האסורה להדיוט, למאן דסבירי ליה הכי, דפלגש יכולה לצאת ממנו בלי גט, והרי היא קצת מופקרת לכל אדם, וזרעו הפקר, אבל בכיוצא בזה דצריכה גט, וכל ימיו בועלה באשם תלוי קיימי, אין זה בדומה לפלגש כלל, ע"כ. אכן לפי האמת גדולי הדור שלפנינו אינם חולקים כלל על המעיל צדקה, ואלו ואלו דברי אלקים חיים.
דברי הגאון רבי מאיר שמחה ז"ל (אין תנאי בנישואין טו ע"ב): וכיון דלא אגידא ביה ויכולה להפקיע עצמה ממנו ומאישותו הרי זו פילגש ואסורה מן התורה, ואיך תקנו רבנן בתנאי דאם ימות בלא בנים יופקעו הקידושין, ונמצא בכל ימיו באיסור דלא תהיה קדשה היא, ע"כ. על פי סברא זו מפרש הגאון את ההבדל בין פילגש למלך שמותרת, לפילגש להדיוט האסורה, כיון דעל פי חוקי המלוכה הבא על פילגשו של המלך חייב מיתה, הרי היא גדורה מביאות דעלמא, ואין זו ביאת זנות והפקר, מה שאין כן בפילגש דהדיוט, גם בתנאו של המהר"י ברי"ן, שהוא מתנה שאם ימות בלא בנים הקידושין יהיו בטלין למפרע, נמצא דכל ימיו אסורה להנשא ולהבעל לאחר, שמא ימות בבנים ואשתכח דהויא אשת איש למפרע.
סיים הגאון (הנ"ל) וז"ל: אבל כאן אם יפקיעו הקידושין בתנאי דאם תלך ותתגרש בבית המושל שלא מדעת ורצון הבעל, והוי כל ימיהם למפרע באיסור זנות, ואין לך קדשה גדולה מזו, שבידה תמיד להפקיע מאישותו ולבטל הקידושין, ע"כ. הרי לך שהכל תלוי בזה, שלפי אותו תנאי, בידה להפקיע עצמה מתחת בעלה, ואין זו דרך אישות לפי התורה, ומפני זה בעילותיו בעילת זנות למפרע, ודינה דין פילגש, שיטתם מתאימה לגמרי למה שנמצא במעיל צדקה, ואין להוציא מדבריהם שהם חולקים על סברת גדולי הפוסקים הנ"ל, דסברי, שכל שהיא אצלו בדרך אישות אין כאן בעילת זנות, ואין בעילת זנות למפרע, והוא הדין לפי התנאי שלנו, כל זמן שהיא תחת בעלה אין היא יכולה להפקיע עצמה, ואסורה להנשא לאחר, ולא שייך כאן דין פילגש.
ג. כמה מן הרבנים הביעו דעתם על התנאי בצרפת, החזיקו בדעה שדוקא באח מומר או נאבד או נתחרש ונשתטה התירו להתנות על פי המהר"י ברי"ן, ואחזו בטעמים מטעמים שונים שלא הוזכרו כלל לא בב"ח ולא במעיל צדקה ולא בשב יעקב ולא בצלעות הבית ולא בנודע ביהודה ובחתם סופר, הרבה מדבריהם הן חששות וחומרות שודאי היו נכונות בהתנגדותם לאותו התנאי, ואני תמכתי יתידותי על יסודות שעליהן ביססו גדולי הפוסקים את דבריהם בתנאו של המהר"י ברי"ן שטרחנו לברר, הוכחנו שאפשר לבסס גם את תנאינו על אותן יסודות. נראה לי, שהטענה היחידה העולה לנו ממה שנאמר בנקודה זו בבעית העיגון באח מומר או אח נאבד, היא, שבתנאי שאם ימות בלי בנים, אין הקידושין בטלין אלא לאחר מיתת הבעל, אמנם לפי התנאי שאנו דנים עליו, הקידושין יבטלו בחיי הבעל, וביררנו לעיל שבנוגע לעצם הסברות שעליהן סמכו גדולי האחרונים בדין אח מומר או נאבד, אין נפקא מינה אם הקידושין יבטלו אחר מיתת הבעל או בחייו, ביררנו גם את דברי המעיל צדקה וגם את הנמצא בנחלת שבעה בענין זה.
הנה בקונטרס אין תנאי בנישואין, אחד מן הרבנים מביא בשם הנחלת שבעה, שדוקא אם הקדושים בטלין אחר מיתת הבעל יש לסמוך על המהר"י ברי"ן, משום דלאחר מותו לא איכפת ליה לבעל מה תהיינה לבעילותיו. תמה אני מאד איך יצאו דברים כאלה מפי רב בישראל. אם באמת יש בעילת זנות למפרע, איך נאמר שיהודי כשר לא איכפת ליה אם לאחר מותו יבורר שכל בעילותיו היו בעילת זנות, ובאמת לא נמצא מזה בנחלת שבעה ולא כלום, הרי הביאנו דבריו לעיל, כשהתנאי הוא לאחר מיתה, שאז מחיים על דעת קידושין בועל, וזה לא הוי בעילת זנות, ע"כ. הרי שהעיקר הוא, שהוא בועל לדעת קידושין, ולא שלא איכפת ליה מה תהיינה לבעילותיו לאחר מותו, ומכיון שכן לא שייך סברא זו דוקא בתנאי לאחר מותו, אלא כל שהיא בדרך אישות אצלו, אין בעילת זנות למפרע, וביררנו לעיל שהנחלת שבעה מזכיר לאחר מיתה משום שהוא דן על תנאי בלאחר מיתה, ואם אין בעילת זנות למפרע, אין הבדל בין אם התנאי הוא לאחר מיתה, או אפילו לאחר זמן, בעוד שהבעל בחיים.
אמנם מצאתי שהגאון רבי יוסף ראזין ז"ל מדוינסק, חידש סברא חזקה מאד להבדיל ביניהם, בספרו (צפנת פענח ח"א סימן ו) משיב לשאלה, אי מהני תנאי בקידושין שאם יבגוד באשתו וישא אחרת יהיו הקידושין בטלים למפרע. והשיב, שאין לעשות תנאי כזה, דדוקא ביבם מומר התירו, טעמו ונימוקו: בקידושין ישנם ב' גדרי קנין, הא' הוא הקנין שהיא שלו, והב' שהיא אסורה לעלמא, דוקא על הקנין הראשון יש להתנות ולא על קנין האיסור. לדבריו גדר יבום נובע מקנין אישות שיש לו בה, אמנם קנין האיסור נפקע עם מיתת הבעל, וכיון שהאיסור פקע מהני תנאי בקנין האישות, אמנם כשהבעל בחיים אין האיסור פוקע כלל בלי גט, ועל האיסור לא מהני תנאי, לכן אין להטיל תנאי כזה בקידושין, וזה פירוש הכלל 'אין תנאי בנישואין' הנמצא בכמה מקומות במסכת יבמות, זהו חידוש גדול שהעלה הגאון ולא נמצא מזה בדברי הפוסקים שהבאנו לעיל.
יודע אני שאינני אפילו כקליפת השום לפני הדר גאונו זצוק"ל, מכל מקום תורה היא וללמוד אני צריך, ביאר בתשובתו דאין תנאי בנישואין פליגי בה תנאי (יבמות טו ע"א), הרי הוא המעשה בבת רבן גמליאל שהיתה נשואה לאבא אחיו ומת בלא בנים וייבם רבן גמליאל את צרתה, ומסקנת הגמרא שם שביש תנאי בביאה פליגי, אמנם רש"י מפרש שם דמאן דאמר אין תנאי בביאה סבר דאחולי אחול ואין אדם עושה בעילתו בעילת זנות, כדאיתא בסוגיא בפרק המדיר, דמאי האי דשקיל וטרי תלמודא התם אי טעמו של רב משום אחולי אחיל או משום דאין אדם עושה בעילתו בעילת זנות. הלא לפי דברי הגאון טעמו של רב משום דאין להתנות על קנין של איסור, והלא רב סבר כהך תנא ביבמות דאין תנאי בנישואין, עוד קשה על דבריו, מדברי התוספות שפירשו בכמה מקומות (כתובות עג ע"א ד"ה לא תימא: יבמות קז ע"א ד"ה ב"ש ; צד ע"ב ד"ה אלא נישואין מי איכא למימר כו', הגם שמשם אין ראיה מוכחת) דאין תנאי בנישואין, לא שלא מהני תנאי בנישואין, אלא דלא שכיח, משום שאדם מוחל לפי שאין אדם עושה בעילתו בעילת זנות, ואם כן אדרבה, מוכח מדברי התוספות דמהני תנאי, אלא שלמעשה לא שכיח כל זה לא כדברי הגאון, כבר הביאנו לעיל גם את דברי הרשב"א שמוכח מדבריו שאפילו אם התנאי הוא בחיי הבעל יש תנאי בנישואין.
ד. בקונטרס אין תנאי בנישואין, הובאה טענה מאחד הרבנים, מכיון שהשלטי גיבורים בשם הריא"ז סבר דתנאי לא מהני, ואפילו אם התנה בפירוש לפני הביאה שעל תנאו הוא סמוך, איך נעיז לפסוק נגדם. בבירור השיטות לעיל יישבנו זאת, הנה בספר ראשון של ה"נועם" נמצאים מאמרים חשובים בענין קידושין על תנאי, במאמר הרב הגאון רי"מ אהרנברג שליט"א, טרח ליישב את שיטות הראשונים להתאימן לסברת השלטי גיבורים, אמנם במחילת כבוד תורתו נראה לעניות דעתי, שבחריפות נפלאה הצליח להוציא את דברי הרי"ף והרמב"ם והמחבר מפשוטן, ובדברינו לעיל בארנו, שאי אפשר להשוות שיטת השלטי גיבורים עם אותם הסוברים דטעם דמקדש על תנאי וכנס או בעל צריכה גט משום חשש מחילה, שהרי אם הטעם הוא משום מחילה, אם פירש להדיא פעם אחת שהוא מקפיד שוב אינו יכול למחול על תנאו, זה מפורש בר"ן וכן יוצא גם מדברי תוספות, ודברי השלטי גיבורים לא יתפרשו אלא לפי רש"י שסבר דמשום אין אדם עושה בעילתו בעילת זנות בעל לשם קידושין גמורין, ברם, ראה לעיל שהוכחנו בפירוש דברי השלטי גיבורים בשם הריא"ז שיש לו שיטה בפני עצמה, ואם כן אין להקשות משיטתו כלום. אלא שהוכחנו שהמהרי"ח שסבר גם כן כרש"י, בכל זאת אומר בפירוש שאם התנה את תנאו בשעת הביאה דמהני וחולק הוא על השלטי גיבורים.
נשארו איפוא דברי רש"י בכתובות וביבמות שמהן טרח הרה"ג הנ"ל להוכיח שגם רש"י הולך בשיטת השלטי גיבורים, ודאי שדברי רש"י בפרק המדיר (כתובות עג ע"ב ד"ה מחלוקת בטעות אשה אחת כעין שתי נשים) צריכים ביאור, הרחבנו רבות בפירוש דבריו, ואין לנו מה להוסיף כאן, אכן גם מדברי רש"י ביבמות (טו ע"א) אין להוציא כלום בנוגע לעניננו, שזהו לשונו שם בד"ה יש תנאי בביאה: ואחרים סברי דאין תנאי מועיל בביאה דכיון דבעיל אחולי אחיל, כדאמרינן בכתובות בהמדיר אין אדם עושה בעילתו בעילת זנות, ע"כ. הדברים זקוקים לביאור, שנראים כסותרים דבריו בפרק המדיר, שם מוכח שרש"י סבר דמשום דאין אדם עושה בעילתו בעילת זנות, בועל לשם קידושין, ואילו כאן משמע דמשום דאין אדם עושה בעילתו בעילת זנות, מוחל את תנאו, שזוהי שיטת התוספות ולא שיטת רש"י, ואף אם נאמר כן, הרי זה דלא כשיטת השלטי גיבורים בשם הריא"ז דסברי דמשום דאין אדם עושה בעילתו בעילת זנות בועל לשם קידושין, לשם אישות, ואילו כאן משמע דמשום דאין אדם עושה בעילתו בעילת זנות מוחל את תנאו
אמנם כאשר נדייק היטב בדבריו נבין שאין כאן סתירה, שהרי רש"י אינו אומר דכיון דבעיל אחולי אחיל משום דאין אדם עושה בעילתו בעילת זנות, אלא דקדק לומר, דכיון דבעיל אחולי אחיל, כדאמרינן בכתובות בהמדיר אין אדם עושה בעילתו בעילת זנות, כלומר, הך דאין אדם עושה בעילתו בעילת זנות, אינו נתינת טעם למחילה, כלומר שמשום זה הוא מוחל את תנאו, כוונתו היא, שבאמת טעמיה דרב אפשר לפרש על שני דרכים, או משום מחילה או משום דאין אדם עושה בעילתו בעילת זנות, אביי הוא דאמר דלא תימא טעמיה דרב משום דאחולי אחיל וכו', עצם הנוסח מוכיח שהיה מאן דאמר שפירש את רב בדרך זו, והערנו לעיל שבאמת הסוגיא ביבמות (קי ע"א) הולכת בשיטה זו, שטעמו משום מחילה, הגם שאין זה לפי גירסת רש"י שם), והנה בהך פלוגתתא דתנאים במעשה בבתו של רבן גמליאל, דאחרים סברי דאין תנאי בביאה, אין שום נפקא מינה אי טעמא דאחרים משום מחילה אי משום דאין אדם עושה בעילתו בעילת זנות, והשקלא וטריא התם מתפרש שפיר בין להאי לטעמא בין לאידך, משום זה מפרש רש"י שם את דברי האחרים אליבא דשני טעמים, שהרי אין הוכחה שם לפרש את שיטתם אליבא דאביי.
ה. העיר אחד מן הגדולים וכן רבני הונגריה, שהרי צריך להתנות את התנאי גם בשעת הביאה, ומכיון שזה דבר בלתי אפשרי בזמננו, נמצא דהוה ככנס על תנאי ובעל סתם דאמרינן אין אדם עושה בעילתו בעילת זנות וצריכה גט מן התורה, גם אנו התלבטנו בשאלה זו, בעיקר ביררנו מקור דין זה מהגהת אשר"י בפרק המדיר, והחלטנו על פי תרומת הדשן המעיל צדקה והחתם סופר, שמה שמתנין לפני בעילת המצוה אינו אלא חומרא, בפרט בזמן הזה שהאירוסין הקידושין והנישואין תכופים זה לזה, יש להעיר כאן על נקודה נוספת בטענה זו, אם אי אפשר להתנות לפני הביאה, משום שצריך להתנות בפני עדים ואינו לפי נימוסי הזמן לעשות כן, אם כן גם הביאה אי אפשר שתתקיים בפני עדים ואפילו לא בפני עדי יחוד, נמצא שהטעם דאין אדם עושה בעילתו בעילת זנות, אינו אומר שבעל לשם קידושין, שהרי אינו מועיל שלא בפני עדים, ועל כרחך צריכים לומר דמשום דאין אדם עושה בעילתו בעילת זנות מוחל תנאו, כמו שכתבו התוספות [או הרמב"ם לפי פירוש הכסף משנה], אמנם אם מטעם חשש מחילה באנו, אם אמר בפירוש ואפילו שלא לפני הביאה שהוא מקפיד על תנאו שוב אינו יכול למחול, ואפילו אם מחיל מחילתו לא מהני ותנאו קיים כדאיתא מפורש בר"ן.
אמנם ראיתי שאחד מהרבנים טען לרבני הונגריה היפך סברתם, שמאחר שהזוג דרים ביחד כאיש ואשה חשוב כאילו בעל בפני עדים, שבאופן זה לכולי עלמא בשעת הביאה מחיל, הבאנו (לעיל) סברא זו בשם הרא"ה, שפירש האי דקטנה שהגדילה ולא מיאנה שהיא מקודשת אליבא דרב לראשון, דלא בעינן עדי יחוד, משום שהדבר ידוע לכל שהם דרים ביחד כאיש ואשה הרי זה כעדות, אמנם הראשונים חולקים על זה, ועל דין זה אמר הרשב"א בפירוש שהיא מקודשת, דוקא אם בא אליה בגדלותה בפני עדי יחוד, ובתשובת הריב"ש הלכה למעשה דחה לגמרי דברי הרא"ה בזה, (אנו צידדנו לומר שגם הרא"ה לא אמר דבריו אלא בקטנה שהגדילה, וראה לעיל).
רבני הונגריה העירו עוד, שהרי צריך להשביע את הבעל שבועה חמורה, אולם בימינו זהו כמעט דבר שאי אפשר, שקל בעיני אנשים לעבור על שבועתם, יש להעיר שהרי לא פחות קל בעיני אנשי הדור לעבור על בעילת זנות, בפרט אם האשה שהיא עמו בדרך אישות, מלעבור על שבועה. ממילא כמו שיש לחוש שיעברו על השבועה, כך נחוש לומר שאין בטעם 'אין אדם עושה בעילתו בעילת זנות' סיבה שימחלו את התנאי, ובודאי שאינו מורה שבועל לשם קידושין, הריב"ש (לעיל) כבר הרגיש בדבר, שבזמנו כבר לא היה חשש שיקדשו בביאה וכל שכן בזמננו, איברא שגם הגאון רבי מאיר שמחה ז"ל הרגיש בזה, שאם באנו מטעם קלות הדור החדש באיסור שבועה, כמו כן בעילת זנות אינה חמורה כל כך בעיניהם, שכתב (ראה אין תנאי בנישואין טו ע"ב) וז"ל: והך דאין אדם עושה בעילתו בעילת זנות וכו', משום חומר האיסור דבעילת זנות אמרי, [דדבר זה קל בזמן הזה לפריצי הדור], רק כיון דרוצה באישותה, שיהא שמו עליה שתקרא אשת פלוני, תו אין אדם רוצה שיהא קנין אישותו בה מסופק, וכן היא רוצה שלא יהא קנין אישותה מסופק, שעל שניהם נאמר חזקה אין אדם עושה בעילתו בעילת זנות, ולא מהני אם ישבעו, והדברים ברורים, עכ"ל.
ברור גם כן, שכל זה שייך דוקא לענין התנאים בסוגיא דקדשה על תנאי וכנסה סתם, או ביחס לתנאי הצרפתי, אמנם אין דברי הגאון נוגעים בתנאינו, שהרי כאן הכל בידו, אם רוצה באישותה שיהא שמו עליה אינו צריך למחול התנאי, אלא ינהג עמה כשורה לפי מוסר היהדות, ודאי שאין שום סברא לומר שהוא רוצה באישותה באותה השעה שחיי האישות יתבטלו ביניהם, והנישואין יופרו ביניהם על פי החוק האזרחי, ובדעתו יהיה לעגנה משום איבה שביניהם, שאין זה מסתבר כלל, וכן היא, הגם שאינה רוצה שיהיה קנין אישותה בספק, ודאי שאינה מוחלת על תנאה, בכדי שאם חיי האישות יופרו ביניהם, וירצה לצערה, שתהא קשורה בו, בכגון זה אין לחוש למחילת התנאי על ידי הבעל, שבכדי שיקרא שמו עליה אינו צריך למחול [ולא לבעול לשם קידושין], גם אין לחוש שהיא תמחול את התנאי, שאין הדעת סובלת שתמחול תנאי כזה שהותנה על ידי שניהם, בעיקר בכדי להגן עליה במקרה שודאי גם היא לא תרצה באישות עמו.
ו. אחד מגדולי הרבנים הגיב על התנאי הצרפתי באמרו שהוא לכאורה כמתנה על מה שכתוב בתורה. שהרי מן התורה צריך שהגט ינתן מרצונו, אם ירצה יגרש ואם לא ירצה לא יגרש ותשאר האישות, אמנם לפי אותו התנאי אם הנישואין יבטלו בערכאותיהם, אם הוא רוצה שיחולו הקידושין הוא מחויב ליתן גט, שאם אינו רוצה לגרשה בגט כל האישות תבוטל, סמך בזה הרב על הא דאיתא בבית מאיר (ריש סימן לח) שאם מקדש על מנת שיגרש הוי ליה עוקר ומתנה על מה שכתוב בתורה, שהרי מן התורה האיש אינו מוציא את אשתו אלא מרצונו וזה מחויב להוציאה מטעם התנאי, מדמה הבית מאיר תנאי זה להא דעל מנת שאין לך עלי שאר כסות ועונה, ומביא ראיה מדין מתנות כהונה (יו"ד סימן סא סעיף כט), כהן שמכר פרה לישראל ואמר לו על מנת שהמתנות שלי, אינו תנאי והמקח קיים, והיינו טעמא משום דעל מנת לאו שיורא הוא, והוה כמתנה על מה שכתוב בתורה, כמבואר בתוספות (חולין קלד ע"א), והוא הדין לפי התנאי הצרפתי הרי הבעל מחויב ליתן גט אם רוצה שיחולו הקידושין.
אכן הבית מאיר עצמו אינו מחליט שסברתו להלכה, שהרי חולק על דברי הרשב"א בחידושיו (גיטין פד ע"א) דאיתא (שם) אטו בדידה קיימה לאגרושי, הקשה הרשב"א הרי אפשר שנתקדשה על תנאי שיגרשנה לזמן ידוע והשתא שפיר יש לומר שבדידה קיימא לאגרושי. מוכח מדברי הרשב"א שתנאי כזה שהבעל מחייב עצמו ליתן גט בכדי שיחולו הקידושין לא מקרי מתנה על מה שכתוב בתורה, ומטעם זה הבית מאיר מגמגם מאד בסברתו ואינו עומד על דעתו, למרות זאת הרה"ג הנ"ל אוחז בסברת הבית מאיר ונדחק ליישב דברי הרשב"א שלא יסתרו סברת הבית מאיר, לעניות דעתי יפה עשה הבית מאיר שלא עמד על דעתו נגד פשטות דברי הרשב"א. שהרי קידושין על מנת גירושין אינו דומה כלל לא למקדש על מנת שאין לך עלי שאר כסות ועונה, ולא לדין מתנות כהונה, בדין הראשון הוא רוצה בקידושין אבל בלי חיוב שאר כסות ועונה, ובזה עוקר דבר מן התורה על ידי תנאו, וכן כהן שמכר פרה, הוא רוצה במכירה, אבל עוקר את דין התורה, שעל פיו הרשות ביד בעל הפרה לתת את המתנות לכל כהן שירצה.
אמנם שונה הענין במקדש על מנת שיגרש, אין התנאי שיגרש דוקא בעל כרחו, אין מי שכופהו לקדש אשה זו, שאם הוא מסכים לתנאי מפני שרוצה בקידושין לזמן מסוים, אז גם רוצה בגט, משום שרוצה בקידושין. מובן מאליו שלאחר מכן כשיגיע זמן נתינת הגט אפשר שישנה את דעתו ולא ירצה ליתן את הגט, אמנם אין זה ברור בשעת הקידושין כשמתנה התנאי, והרי כבר פסק הרא"ש (בתשובותיו כלל לג) על יסוד כמה סוגיות בש"ס, שכל היכא שבשעה שמתנין התנאי אינו ברור שקיומו יהיה עוקר דבר מן התורה, אין זה מקרי מתנה על מה שכתוב בתורה. ומכיון שכשמקדש על מנת שיגרש בשעת התנאי בדעתו לגרש מרצונו, אינו עוקר שום דבר מן התורה על ידי התנאי.
עוד נראה לי, שאפילו אם נדון אותו על סופו כשהחליף את דעתו ונותן את הגט מפני שבאופן אחר לא יחולו הקידושין, אם משום זה נותן את הגט אינו נחשב שלא מרצונו, דומה להא דאיתא בחזקת הבתים (ב"ב מז ע"ב) ודילמא שאני אונסא דנפשיה מאונסא דאחרינא, ופירש רש"י בד"ה שאני אונס דנפשיה, וז"ל: שצריך למעות, ומתוך כך מוכר חפציו מדעתו, דהתם איכא למימר גמר ומקני, עכ"ל. הכי נמי בנידונינו, אין כאן אונסא דאחרינא, שאין מי שכופהו ליתן גט לאשתו, הרי יכול שלא יתן ויתבטלו הקידושין, אלא שרוצה שיחולו הקידושין ומשום הכי גמר ומגרש, גם זה מרצונו מקרי, משמע איפוא, שכדאי הוא הרשב"א לסמוך עליו בענין זה, בפרט שגם הבית מאיר עצמו אינו מחזיק בסברתו.
ז. אמנם הגאון רבי מאיר שמחה ז"ל, דחה את התנאי שהציעו רבני צרפת, בהשגה חזקה מאד, בסוגיא דברירה בפרק כל הגט, רש"י (גיטין כה ע"ב, ד"ה ולכי מיית הוי גיטא) מגדיר חילוק בין ברירה לתנאי, בר"ן (שם) ושאר מפרשים מקשין, מהא דאתקין שמואל בגיטא דשכיב מרע שיגרש על פי תנאי, והרי לפי חילוק רש"י תקנתו של שמואל נופלת לגדר של ברירה ולא של תנאי, ובדאורייתא אין ברירה, ושמואל עצמו סבר דאין ברירה, ותפס הגאון הנ"ל בתירוצו של הרמב"ן, שהוא מחוור בעיניו יותר מכל שאר התירוצים, הרמב"ן מגדיר שברירה שייך כשמתנים על שני דברים, אבל אם מתנים רק על דבר אחד, אינו אלא תנאי, אלא שלפי זה קשה מהא דהריני בועליך על מנת שירצה אבא, שהגמרא תלתה זאת בברירה, והלא כאן התנאי אינו אלא בדבר אחד, ותירץ הרמב"ן ששאני התם שהתנאי תלוי ברצון וזהו דבר המסור ללב, ובדבר המסור ללב אין לומר שמכיון שרצה עכשיו היה רוצה משעה ראשונה, אלא דוקא אם יש ברירה, והשיג הגאון, שהתנאי הזה תלוי ברצונו של השופט האזרחי, שאם יחליט להפריד בין איש לאשתו הקידושין יהיו בטלין למפרע, ושיקול הדעת של השופט תלוי בנימוסיהם, והנימוס עשוי להשתנות כל זמן, אין לך דבר התלוי ברצון יותר מזה, ואין ברירה.
ודאי שדבריו חודרין לעומק הענין. אמנם במה דברים אמורים בתנאי שבצרפת, אמנם גם הם אינם נוגעים בעניננו, שהרי תנאינו תלוי במעשה, באם יתן גט או לא יתן, זהו תנאי בענין אחד, ודאי דנתינת הגט עצמה תלויה ברצון, מכל מקום חידושו של הרמב"ן הוא, שדוקא כשאין מעשה, והכל תלוי באם ירצה או לא ירצה, כמו הך דעל מנת שירצה אבא, אז באנו לגדר של ברירה, ואפילו כשהתנאי בדבר אחד, אבל לא כשיש מעשה, הגם שהמעשה תלוי ברצון. הגם שהדבר פשוט לפי סוגיות הש"ס בעניני ברירה, נביא דבריו בחידושיו בפרק כל הגט, ז"ל: בד"ה והדר מותיב ליה תולה בדעת אחרים, אבל האומר אם בא חכם למזרח יהא עירובי למזרח ואם לאו יהא עירובי בטל, קנה לדברי הכל, והוא שיתלה במעשה, אבל התולה ברצון בשל עצמו או בשל אחרים, אף על פי שלא התנה בב' דברים, אין אומרים כשרצה הוברר הדבר וחל משעה ראשונה, אלא לדברי האומר יש ברירה וכו', עכ"ל. ראה שם באריכות שאר ראיותיו. תנאינו הוא ממש כאותו תנאי שאם יבא חכם למזרח יהא עירובי למזרח ואם לא יהא עירובי בטל, אבל בצרפת התנאי היה תלוי רק ברצון השופט, במה שיחליט השופט לפי מה שבלבו ולא בשום מעשה, זה הוה בגדר של ברירה.
אמנם, לכאורה אין זה נכון, שהרי המעיין בקונטרס "אין תנאי בנישואין" יראה, שגם בתנאי הצרפתי תלו את ביטול הקידושין באם הבעל יתן גט לאשתו או לא יתן, אם כן כנראה אין הבדל בין התנאי הצרפתי לבין תנאינו, אלא שאם כן איך יתפרשו דברי הגאון רבי מאיר שמחה?, שכתב, כיון שהכל תלוי ברצון השופט, דומה זה להך דעל מנת שירצה אבא, ובדאורייתא אין ברירה. הרי סוף סוף חלות הקידושין או ביטולן תלויים באם יתן הבעל גט או לא יתן, גם לפי התנאי שבצרפת, ובכגון זה הרי כתב הרמב"ן בפירוש שלא שייך ברירה בדבר אחד, ואם נדחק לומר, שכוונת הגאון היא, שכיון שלפי התנאי כשהופרו הקידושין בערכאותיהם מחויב הבעל לתת גט, א"כ העיקר הוא רצונו של השופט והוה ליה כאילו אין התנאי תלוי במעשה, אין השגתו נוגעת בתנאינו, שהרי לפי תנאי זה אין הבעל מחויב לתת גט לאשתו, התנאי תלוי בהתנהגות הבעל לפי דיני התורה ועל פי עיקרי מוסר היהדות, דברים אלו אינם תלוים ברצון של מי שהוא, אלא קבועים ועומדים עדי עד, [ראה תירוצו של הגאון רבי עקיבא איגר על קושית בנו בענין זה, נביאו להלן תחילת פרק ד].
אכן אין צורך לדחוקים בפירוש דברי הגאון רבי מאיר שמחה, המעיין היטב בקונטרס אין תנאי בנישואין יווכח, שלתנאי הצרפתי היו שתי נוסחאות, האחת, שבאם יופרו הקידושין לפי דיניהם, יהיו הקידושין בטלין מאליהם למפרע. השניה, הקידושין אינם חלים, אם אחר הפרת הקידושין בערכאותיהם מסרב הבעל לתת גט פיטורין. והנה מדרישת גט מן הבעל לא הזכיר הגרמ"ש כלל. ואין לומר שהדבר מובן מאליו, אדרבה, המעיין היטב במכתבו של הגאון יראה, שהוא דן על התנאי לפי הנוסחה הראשונה. שהרי מסביר את התנאי באמרו, שהוא "באופן שאם האשה תלך לערכאות ותשיג גט פיטורין מהשופט, אז יפקיעו למפרע ויהיו ככל הגויים בית ישראל וכו', דהוא מגרשה או היא מגרשתו". דבריו אלו מתאימים לנוסח הראשון של התנאי, שלא הוזכר בו דבר מנתינת הגט, גם דבריו בנקודת השגתו על יסוד גדר של ברירה מוכיחים שכך היה נוסח התנאי שלפניו, ולפיכך כתב, שהתנאי תלוי ברצונו של השופט "ואין לך דבר התלוי ברצון יותר גדול מזה", דברים אלו אי אפשר להולמם כי אם לפי הנוסחא הראשונה, ורק משום כך דומה התנאי להא דעל מנת שירצה אבא, וכיון שכן בדאורייתא אין ברירה.
ח. בקונטרס אין תנאי בנישואין נמצאות גם חששות שהן באמת רחוקות מאד, שודאי לא עליהם סמכו את התנגדותם, כנראה הדברים הוזכרו רק ליתר שאת מפני שרבני הדור יצאו נגד התנאי בכל כוחם, חששו, שאם פשטה ידה וקבלה קידושין מאחר תהיה ספק מקודשת גם לשני, מסכים הרב המעורר שבזמננו לא שכיח, מכל מקום אם יתוקן תנאי כזה באופן תדיר יש לחוש, אפשר שכל החשש לזה הוא דווקא באותו תנאי שלפיו גם היא יכולה להוציא עצמה מתחת בעלה, ממילא יש לחוש שלפעמים גם תפשוט ידה לקבל קידושין מאחר, אמנם בעניננו הרי היא כאשתו לכל דבר, ואינה יכולה לצאת בלי דעתו ובלי גט, כל זמן שהם חיים ביחד ודאי שאין לחוש לזה, בפרט בזמננו, חשש נוסף הזכירו, הקשה אחד הרבנים, לפי אותו תנאי אם הנישואין יופרו בערכאות והאשה נישאה לאיש אחר, אם לאחר זמן בעלה השני יגרשה, האם יכולה לשוב להנשא לבעלה הראשון, שמאחר שהקידושין הראשונים בוטלו, לא היתה אשתו מעולם, ואין הוא מחזיר גרושתו, והקשה ממה נפשך, וז"ל: אם יאמרו לאו, יודו בפה מלא שכל תקנתם אינה אלא אחיזת עינים, ואם יאמרו הן, טחו עיניהם מראות סוף הדבר, שעל נקלה יבואו אנשים להחליף נשותיהם זה לזה יום יום, ע"כ. וציין, עיין רמב"ן (דברים כד ד).
הנה לא באנו להגן על התנאי של רבני צרפת, אמנם בנוגע לדברינו אינו דומה למה שנמצא שם ברמב"ן, הרמב"ן מסביר שטעמו של הלאו 'מחזיר את גרושתו', הוא בכדי שלא יחליפו נשותיהן זה לזה, יכתוב לה גט בערב ובבוקר היא שבה אליו, וזה טעם "ולא תחטיא את הארץ", ע"כ. לזה באמת יש לחוש, לולי שהחזרת גרושתו מותרת על פי דין תורה, ודאי שהרבה אנשים ונשים היו מתנהגים בדרך זו, כותב לה גט בערב ובבוקר היא שבה אליו, שאם אין איסור בזה, מדוע לא. אבל בנידונינו האם נחוש שבכדי להחליף את נשותיהן יתבעו תחלה הפרת הנישואין על פי חוקי המדינה, ואחר כך ילכו אל בית הדין והם יבדקו את הענין ויבחינו שעל פי נימוסי היהדות מכיון שהבעל אינו רוצה באשתו ואינו מתנהג עמה כשורה, מן הראוי היה שיפטרה בגט כדת משה וישראל, ואם הבעל אינו מסכים יתבטלו הקידושין למפרע, האם אפשר לומר על תנאי כזה שסוף הדבר שעל נקלה יבאו האנשים להחליף את נשותיהם זה עם זה, ודאי לא שייך כאן לחוש לסברתו של הרמב"ן במחזיר גרושתו.
נקטו גם בהשגות לא חשובות כל כך נגד אותו התנאי, שטענו, מכיון שנמצא בגמרא דאין תנאי בנישואין, ופירשו התוספות שאין תנאי שכיח בנישואין, איך נתקן אנו תנאי באופן תדיר ויהיו התנאים שכיחים בנישואין, שהוא נגד הגמרא. אינני מבין, איך אפשר להוציא מזה איסור שיהיה שכיח תנאי בנישואין, מה שפירשו התוספות אינו ענין שבדין אלא במציאות, שבזמן הגמרא לא היו שכיחין נישואין על ידי תנאי, מעובדה זו נבעו דינים שונים כמו שאיתא במסכת יבמות, ובאמת בזמן שהשנים כתיקונן והעם כולו או רובו הולכים בדרכי ה' ויש ביד הבתי דין סמכות מדינית לכוף את העם גם על קיום המצוות, אין צורך להטיל תנאי בקידושין, אם לא במקרים יוצאים מן הכלל, זה היה המצב בימי התלמוד שלא היה שכיח תנאי בנישואין, אבל אין ראיה ממציאות זו שאין לתקן שום תקנה אם תוצאה ממנה יהיה שכיח תנאי בנישואין.
ראיתי גם מי שתמך עצמו על תקנת רבינו יחיאל מפאריש, שלא לגרש על תנאי, משום דאין אנו בקיאים בדיני תנאי, על יסוד זה שאל הרב המשיג (קונטרס הנ"ל כ ע"ב), איך יבאו ויתקנו דאף הקידושין יהיו על תנאי, ואני תמה, שהרי רבינו יחיאל מפאריש לא תיקן תקנתו בכל הגיטין אלא דוקא בגט שכיב מרע וטעמו עמו, מובטחני שאותו הרב לא ראה תקנת הר"י מפאריש כמו שהובאה במקורה בהגהת הסמ"ק (סימן קפד), וז"ל: שאם יאמר מהיום ומת באותו היום, אומר רבינו תם לא ידענא מאי אדון ביה, דשמא מעכשיו בשעת נתינה קאמר, או שמא דעתו מסוף היום קאמר, אם ימות באותו היום ופסל הגט, ומורי רבינו יחיאל היה רגיל להצריך בגט שכיב מרע לגרש לגמרי בלא שום תנאי, כדי לאפוקי נפשיה מכל ספק וגמגום, אך היה מזקיקם לקבל עליהם חרם של תקנות הקהלות לישא אותה מיד כשיעמוד, ע"כ. הובא ברמ"א (סימן קמה סעיף ט). ברור איפוא שאין ללמוד מזה שאין לגרש או לקדש בתנאי, רק בגט שכיב מרע תיקן הר"י מפאריש תקנתו, דוקא בכדי להוציא עצמנו מידי ספיקו של רבינו תם, ואינו נוגע לנידונינו ופשוט.
ט. חששו גם לחששות מעשיים, בעיקר דאג לזה הגאון רבי דוד צבי האפמאן זצ"ל, (מנהל בית המדרש לרבנים בברלין) הרי צריך להזהר בכמה וכמה דקדוקים בנישואין על תנאי, בכדי שלא יהיה התנאי בטל והמעשה קיים, וזה ברור, בפרט בזמננו שסדור קידושין מסור לכל רב צעיר לימים, וקרוב לודאי שהקידושין לא יסודרו על פי כל אותם דקדוקים שנתקנו על ידי גאוני ישראל.
בשאלה זו, ישנה תשובה מהרב הגאון רבי אברהם יצחק קוק זצ"ל, מיום ג' טבת תרפ"ו, (נדפס בספר תורי זהב להרב שמואל אביגדור אברמזאהן, ניו יורק), וז"ל: מכתבו היקר בקונטרס דברי תורה הגיעני, והנה בענין זה דשו בו רבים, והרב הראשי מקאנסטאנטינאפאל ובית דינו הדפיסו על זה קונטרס מיוחד והנהיג תנאים בקידושין מפני תקנת עגונות בזמן הזה, ואף על פי שעצם הדבר, הוא פשוט לדינא דמהני תנאי מפורש גם בנישואין, וכמו שנהגו לגבי זיקת יבום במקום דחק של אח מומר או שאינו ראוי לחלוץ מחמת מומין המעכבים את החליצה, או שיש לו אח שאין מקומו ידוע, בכל זאת לא הסכמנו להנהיג את התיקון למעשה בכל תפוצות ישראל, מפני הקלקולים שיוכלו לבוא מזה, על ידי אלה שאינם בקיאים בהלכות תנאים, ובכלל בענינים של גיטין וקידושין, והם יש להם עסק עמהם בעוה"ר, על כן אף על פי שדברי כת"ר הם ישרים ונאמרים בשכל טוב בכל זאת איני יכול ליתן עליהם הסכמתי למעשה מטעם הנ"ל, ע"כ.
אמנם נראה לעניות דעתי שאם באמת אפשר לתקן תנאי בנישואין על פי ההלכה, הרשות בידינו להתיעץ ולמצא פתרון לשאלות המעשיות, ואין זה מן הנמנע לתקן תקנות מעשיות, אדרבה, אפשר שיצא מזה דבר טוב ונכון לכל עניני גיטין וקידושין, בהתאם למאמר רב יהודה אמר שמואל, שכל שאינו יודע בטיב גיטין וקידושין לא יהא לו עסק עמהם, שאם באמת יש תקנה על יסודות ההלכה אין לנו להחזיק בחששות המעשיות של הדורות שלפנינו בלי חקירה והתבוננות וישוב הדעת מחדש' בעוה"ר לא כדורותיהם דורינו, בקונטרס הנזכר (ג ע"א), הציע אחד מהרבנים לרבני צרפת, שבמקום התנאי יתקנו שאחרי גרושי הממשלה, אם הבעל רוצה לישא אשה אחרת, שום רב לא יסדר לו חופה וקידושין טרם שיפטרנה בגט כדין תורה, ומסיים דבריו בשאלה של תמים דעים, האין די בזה?, אשרי הדור שרבניו היו יכולים להאמין בתקנות כאלו, כמה נשתנה המצב בימינו לרע, די בציטוט משפט אחד ממכתבם של אדירי הדור שלפנינו, הרי הם זקן ההוראה הגאון רבי דוד פרידמאן זצ"ל, אב"ד דק"ק קארלין, והגאון רבי חיים עוזר גראדזענסקי זצ"ל, שכתבו: הן גם רבני הרעפארם לא הרהיבו לפגוע בעקרי הדת של נישואין וגרושין שלא יבדלו מקהל עם ישראל וכו', ע"כ. כך היה המצב בדורם ובפרט ביבשת אירופה.
אבל בימינו רוב עם ישראל דרים בארצות שבהן רבני המתקנים מסדרים קידושין בין איש ואשה, גם אם הנישואין הראשונים הופרו רק בערכאות המדינה, ואינם משגיחים אם האשה קבלה גט או לא, גם אין בזמננו שטענת רבני הונגריה ושאר רבנים בשעתם (שם טז ע"ב: כה ע"א-ב) שאין מוטל עלינו לתקן תקנות בשביל רשעים, או מוטב שיעברו היחידים על איסור סקילה דאשת איש אף אם ירבו חס וחלילה ממזרים בישראל, ממה שיעמדו בתי הדין בישראל לתקן היתר שיהיה גורם לעקירת דבר מן התורה, ראשית, הם כתבו זאת משום שלדבריהם התנאי של רבני צרפת היה נגד הדין, אמנם ביררנו והוכחנו שתנאינו רחוק מאותו התנאי כרחוק מזרח ממערב, ואם נכון הדבר כמו שהביע הרב קוק זצ"ל דעתו, שעל פי דין אפשר לתקן תנאי כזה בקידושין ונישואין, ודאי שאפשר לנקוט בעמדה כזו, בפרט בימינו שאין זה עוד שאלת היחיד אלא בעית הכלל הנוגעת בקדושת העם כולו, כבר אין לנו קהילות עם פנקסים לרשום בהם את המשפחות הפגומות, כבימי קדם, במצב הנוכחי ברוב תפוצות ישראל אין לנו לא האפשרות ולא הכח להבדל מאותן המשפחות בעניני אישות, גם אין לומר שאנו מחפשים תקנה בשביל רשעים, בימינו רובם של אחינו בני ישראל ההולכים בדרך המתקנים, לא 'עזבו' את דרך התורה וההלכה, אלא שמעולם לא ידעוהו והלא הם כתינוקות שנשבו.
י. לפי עניות דעתי הבעיה היותר חמורה היא, אם על ידי הטלת תנאי בקידושין יהיו כל הקידושין רק קדושי ספק, כטענת רבני הונגריה על התנאי בצרפת, גם צריכים אנו לשים לב לתוצאות המוסריות והדתיות על חיי אישות בישראל על פי תקנת תנאי בנישואין, נראה לנו לכאורה שאין לדחות את הרעיון, בפרט שלפי תנאינו היא אצלו בתורת אישות ואינה יכולה להפקיע עצמה שלא מדעת בעלה, והבא עליה באשם תלוי, הגם שאפשר שהנישואין יתבטלו למפרע, אמנם על פי רוב לא יופרו הנישואין בערכאות, ואף אם יופרו, על פי רוב, הבעל לא יסרב ליתן גט לאשתו, וכל זמן שהאשה ובעלה דרים ביחד דבר האישות אינו מוטל בספק.
גדולה מזו מצאנו בדברי התוספות בפרק השולח (גיטין לג ע"א, ד"ה ואפקעינהו רבנן לקידושין מיניה), בהא דאפקעינהו רבנן לקידושין מיניה, הקשה הרב רבי שמואל דהיכי מחייבינן לעולם מיתה אשת איש שזינתה והא התראת ספק היא דשמא ישלח לה גט ויבטלנו ועוד יכולין ממזרים ליטהר, ואומר רבינו תם דכי האי גוונא לא הוי התראת ספק דאזלינן בתר רובא, ורוב אין מגרשין נשותיהן, וכששולחין גט אין מבטלין, ועוד דאוקמינן אחזקתה שהיא עכשיו נשואה, [עיין שם ראייתו מנזיר], גם אין לחוש לשמא יחפה על בת אחותו ולטהרת ממזרין, דאי ידעינן שלכך מתכווין, לא מפקעינן קידושין מיניה, דלתקנה עשו חכמים ולא לתקלה, שמתוך כך יהיו בנות ישראל פרוצות בעריות, אבל אם ברור לנו שלא נתכוין לכך לא חיישינן אם יכולין ליטהר, ע"כ. כל זה שייך גם לפי תנאינו, עיין בחידושי הרשב"א (כתובות ג ע"א) שתירץ קושיות הנ"ל בדומה לתוספות, וכתב תירוץ נוסף, שמכיון שמעשה ביטול הגט תלוי ביד אחרים, דהיינו הבעל ואינו בידה, הוה לה התראת ודאי, והכי נמי בעניננו, ביטול הקידושין אינו בידה אלא תלוי לגמרי בבעל, משום זה כל זמן שלא עשה את המעשה שעל ידו יתבטלו הקידושין דינה כאשת איש גמורה לכל דבר.
במה שנוגע לתוכנה המוסרי והדתי של חיי אישות, הלא היא תלויה בחינוך ובמצפון המוסרי והדתי של איש ואשתו ובהשפעת הסביבה ותנאי החיים, על יסוד הפסיכולוגיה האנושית נדמה לי, שתנאי בקידושין לא יגרום הפרת הקשרים בין איש ואשתו ואפילו לא במדה כל שהיא, התנהגותו של האדם בעסקי המין ואישות איננה נקבעת או מושפעת מסיבות רחוקות כל כך, כמו האפשרות של ביטול הקידושין לפי תנאי מסוים, אדרבה עצם התנאי ידגיש בעיני האשה והבעל את החיוב הדתי והמוסרי המוטל על שניהם, שינהלו את חייהם בצוותא ויתנהגו זה לגבי זה לפי חוקי המוסר של היהדות,
לא נעלמו ממני דברי אחד מהרבנים (בקונטרס הנ"ל יד ע"א) שהשיג נגד התנאי בצרפת, שמלבד דת קדשנו, מצד הנמוס ומדת האנושיות תועבה היא זימה היא, שבעת שיכנוס אדם בקשר הנישואין עם אשת בריתו כבר יעלה על לבו רעיונות פסולים ומחשבות טמאות, לשקר בברית אשת נעוריו וכהתל איש יהתל בה, ותהא אז דעתו מגושמת במחשבת פגול וכו', ע"כ. במחילת כבודו לעניות דעתי הפריז על המדה, אם האיש והאשה יסכימו ביניהם לתנאי כזה באופן פרטי ובמקרה יחידי, אפשר שדבריו היו צודקים, אבל אם תקנה היא בכדי לגדור פרץ ונעשה למנהג תדיר, ודאי שאין לחוש לדבריו, כל זוג וזוג יבין מעצמו שהתנאי נחוץ משום תקנת הכלל, אמנם עצם הדבר איננו נוגע באופן פרטי, משום שהם חפים מכל מחשבת פגול, הלא הכתובה עצמה נתקנה משום שלא תהא קלה בעיניו להוציאה, האם נאמר שבהקנית הכתובה לאשה כבר עלה על לב הבעל רעיונות פסולים.
ליתר ביאור אסכם את עיקר ההבדל בין תנאינו לבין התנאי הצרפתי, בתנאי הצרפתי העיקר הוא הפרת הנישואין בערכאותיהם, ואם הנישואין הופרו לפי החוק האזרחי מחויב הבעל לתת גט לאשתו, ולא, הקידושין בטלין למפרע, ברם, לפי תנאינו, העיקר הוא התנהגותו של הבעל לאחר הפרת הנישואין, אין שום התחייבות של הבעל לגרש את אשתו, התחייבותו היא להתנהג עם אשתו על פי עיקרי מוסר היהדות, התחייבות זו מוטלת על הבעל ועל האשה כל הימים כולם, בלא הפרת חיי האישות בערכאותיהם, אלא שבמקרה של הפרת הנישואין, שחיי האישות בין הבעל ואשתו כבר בטלו למעשה, שזהו שורש כל הבעיות והתקלות, תולה אני את התנאי גם בזה, שאם הבעל מסרב לתת גט לאשתו משום שמתנגד לעצם הגירושין, הוא אוהב את אשתו ורצונו לדור עמה, אלא שהנישואין הופרו על פי החוק האזרחי, בזה אין הקידושין בטלין למפרע, אבל לפי התנאי הצרפתי הם בטילין, נמצא ביטול הקידושין תלוי בעיקר בחוקותיהם.
אבל לפי תנאינו הכל תלוי בדיני תורה ובמוסר היהדות, כגון אם ידרוש הבעל ממון מהאשה או ממשפחתה בעד הגט, והבית דין יחליט אחר חקירה ודרישה שאין לו שום טענה עליה מצד הדין, והוא עומד במרדו ומסרב לתת גט פיטורין לאשתו, אף שלמעשה כבר בטלו חיי האישות ביניהם, ולפי החלטתם התנהגותו זו נוגדת עיקרי מוסר היהדות, אז הקידושין בטלין למפרע, או אם אחר הפרת חיי האישות למעשה, נשא הבעל אשה אחרת לפי חוקי המדינה, ללא היתר מאה רבנים, או שהוא בכלל מבזה דין תורה שאינו רוצה לגרש את אשתו בגט פיטורין, משום שהוא פרק עול, הרי הוא מתנהג שלא על פי עיקרי היהדות, ולא קיים את תנאו והקידושין בטלין למפרע.
הגאון רבי מאיר שמחה כתב על התנאי הצרפתי, וז"ל: והנה לפי מכתבם נמצאים אנשים אשר למיעוט עסקם בתלמוד ירצו לעשות כל החופות על תנאי, ובמה?, שאם האשה תלך לערכאות ותשיג גט פיטורין מהשופט אז יפקעו למפרע ויהיו ככל הגוים בית ישראל, אשר דיני בני נח מפורשים בירושלמי קידושין, דהוא מגרשה או היא מגרשתו, ואת התנאי יעשו לנימוס, אשר הכל יודעים דהערמה היא זו ולבם בל עמהם, כי אינם מתכוננים לקדושי תורה על תנאי, רק לקדושי ונמוס בני נח. והוסיף: ואם יתקנו חופות כאלה ואף אם יתנו תנאים לאלפים, הכל ידעו דברים שבלב באומדן דמוכח טובא דאין זה אישות על תנאי, רק אישות כחוקי הערכאות, ותחת 'כדת משה וישראל' יבינו כל עם צרפת כי זה רק קידושין כחוקי הרפובליקה החדשה, ע"כ. מי לא יבין מדבריו אלו, שעיקר השגתו מבוססת על העובדא, שלמעשה ביטול התנאי תלוי בהפרת הנישואין בערכאות, שכן הוא לפי התנאי הצרפתי, שהרי אם הופרו הנישואין לפי חוקי המדינה מחוייב הבעל לתת גט לאשתו, ולא, הקידושין בטלין, על זה שפיר יש לומר שאינם קידושין על תנאי וכל עצם התנאי אינו אלא ערמה, שכוונתם לקידושין על פי חוקי הרפובליקה.
אבל בתנאינו, אין ביטול הקידושין תלוי בנימוסיהם, אלא דוקא בדיני התורה ובמוסר היהדות, הקידושין בטלין, משום שלפי ראות עיני הבית דין עבר הבעל על תנאי הקידושין בהתנהגותו עם אשתו, התנהגות הנוגדת דין תורה או עיקרי מוסר היהדות, ולא שייך כאן לא הערמה ולא שהקידושין אינם כדת משה וישראל אלא לפי חוקי המדינה, אדרבה, הקידושין בטלין דוקא משום דת משה וישראל, כלומר, הם בטלין למפרע משום דרישות שבדין, כשהבעל עבר על חרם דרבינו גרשום, או שבמוסר היהדות, כשהבעל מסרב לתת גט רק מפני שרוצה לסחוט ממון מאשתו שלא כדין.
היוצא לנו, שגדולי הדור שדעותיהם מובאות בקונטרס "אין תנאי בנישואין" לא דנו אלא על התנאי הצרפתי, ורק בזה פסקו פסקם, כך מוכח מעצם לשונם: במחאה גלויה מגאוני וגדולי רוסיא ופולין: ואנחנו הרבנים, שומרי משמרת הדת בכל קהלות ישראל, מצאנו לעצמנו חובה להודיע ולפרסם את ההלכה הזאת מעומק הדין כמו שהוא, אשר האשה שתנשא לאחר בלא גט ע"י התנאי הזה, שעל פי כמה פוסקים היא אשת איש גמורה. הרי שגדולי עולם כשבאו לפסוק הלכה למעשה נזהרו בדבריהם דייקו לכתוב "על ידי התנאי הזה". גם רבני ארץ ישראל אמריקה ואשכנז ועוד, כולם לא חתמו אלא על נוסח זה של המחאה. גם במחאה גלויה של רבני הגר כתבו: וכל אשה אשר תצא מבעלה רק על פי פסק משופטי ארץ לפי חוקי ונמוסי המדינה, בלי קבלת גט פטורין כדין תורתינו הקדושה עדיין היא אשת איש גמורה. רבני גליציא הוסיפו: בהיות כי על פי דין תורתינו הקדושה אין אופן כלל וכלל לתקנה זו וכו'.
הגאון רבי חיים עוזר ז"ל מווילנא סיים וגמר את העניין כך: ואחר הבקור והעיון לא מצאנו בדבריהם ובתקנתם להטיל תנאי בקידושין [שאם תתגרש בערכאות לא יחולו הקידושין], שום עצה ותקנה לבטל הנישואין. כמה נזהר הגאון בדבריו, אינו כותב, שלא מצאו להטיל תנאי בקידושין, אלא מוסיף בסוגריים, שאם תתגרש בערכאות לא יחולו הקידושין, הוספה זו מוכיחה, שלא פסקו ולא החליטו למחות אלא דוקא בתנאי הצרפתי.
מעניינים מאוד דברי הגאון רבי מנחם קראקאווסקי ז"ל, שכתב: אלא שבאמת לא בררו הרבנים הנ"ל מקורותיהם כראוי, ואפשר יש להם דברים בזה הראויים להשמע יטיבו נא בחסדם לפרסם ברבים ועל כל פנים להודיע לגאוני הדור ונדע מה לדון בו. הרי, שאפילו בנוגע לתנאי הצרפתי היו גדולי הדור מוכנים להאזין לנימוקים וסברות חדשים שלא העלו רבני צרפת לפניהם, כל שכן שדבריהם אינם נוגעים בתנאים שלא הוצעו לפניהם לדיון כלל, שהם דנו רק על התנאי באופן הצעת רבני צרפת בלבד, ורק על כך החליטו ופסקו.
כשלושים שנה לאחר שיצאו גדולי הדור נגד התנאי הצרפתי, רצו הרבנים הקונסרבטיביים בארצות הברית לתקן תקנה, על ידי מינוי שליחות בשעת הנישואין לכתיבת הגט, אם יעגן הבעל את אשתו, גם סברו, שהאשה עצמה יכולה להיות השליח לסדר גט לעצמה כשתתעגן, ביזמתם של אגודות הרבנים בארצות הברית יצאו גדולי התורה בחזקה נגד הצעה זו, כל המשא ומתן בעניין זה נדפס בשנת תרצ"ג בספר קטן, בשם "לדור אחרון", אמנם ברור הדבר, שאותו התנאי של הקונסרבטיביים אינו דומה כלל לתנאינו, שהוא תנאי בעצם הקידושין, אבל תנאם הריהו לגמרי מחוץ לקידושין, וודאי שאין לסדר גט על יסוד תנאי כזה, ובפרט במינוי האשה עצמה להיות השליח לסידור הגט, כל אותם הטעמים שבהלכה המובאים בקונטרס "לדור אחרון" אין להם שום שייכות לענייננו, וזה אין צריך תלמוד, ואמנם, בפסקי גדולי הדור המובאים בקונטרס הנ"ל, פסקו של הגרא"י קוק זצ"ל, של רח"ע גראדזענסקי זצ"ל, של הגר"י ראזין זצ"ל מדווינסק, לא הוזכר כלל שמטעם אין תנאי בנישואין דנו על העניין, גם במחאת הרבנים דארצות הברית וקנדה, בכרוזים של רבני ארץ ישראל האשכנזים והספרדים, במכתב אגודת הרבנים בפולין, לא נזכר כלל שדחו את התנאי של הקונסרבטיביים משום אין תנאי בנישואין, מכאן, שאין לאותו התנאי שום נגיעה עם תנאי בקידושין או בנישואין.
מעשה התנאי בצרפת מוזכר רק במחאה גלויה של רבני ליטא, אמנם, זה נמצא שם בנוסח זה, בתחילת המחאה מודיעים על מה שרצו הקונסרביטביים לתקן, "בימי קיץ העבר", ואז יצאו נגדם אגודת הרבנים בארה"ב וכמה מגדולי הזמן, אחר כך ממשיכים הרבנים וז"ל: ומה מאד חרדנו לשמוע מחדש מאגודת הרבנים באמריקה, כי הראביים הקונסרביטיביים עומדים על דעתם בפרצותם ובפחזותם להוציא את התקנה המקולקלה אל הפועל, ובאמת מה נורא הדבר, הן גם בשאלה פרטית ובעגונה יחידית נמלכים בגדולי הזמן, אף כי בתקנה כללית הנוגעת לטהרת קדושת המשפחה בישראל בעניני ערוה ואשת איש החמורה, היאומן כי בעיקרי תורה ירהבו להנהיג תקונים על דעת עצמם!, וכבר היה מעשה כזה בענין תנאי בנישואין, שרצו איזה רבנים ודרשנים בפאריז לתקן תקנה זו של תנאי, ואז יצאו כל גדולי התורה בתפוצות הגולה במחאה נגדם, וכאשר שמעו אז הרבנים והדרשנים דעת זקני ההוראה בטלו את דעתם, כאשר באו כל הדברים בכתובים במחברת 'אין תנאי בנישואין'".
ברור, שלא דימו הלכה להלכה, כלומר, שהתנאי לסידור הגט של הקונסרבטיביים בטל מאותו טעם שהתנאי הצרפתי בטל, אלא דימו מעשה למעשה, רצונם לומר, שהקונסרבטיביים עומדים על דעתם ואינם נסוגים לאחור מפני מחאת גדולי התורה, בעוד שהרבנים בצרפת "במעשה כזה" בטלו את דעתם ורצונם בפני דעת ורצון גדולי התורה, אמנם, אינו דומה התנאי של הקונסרבטיביים לתנאי הצרפתי, שאיננו תנאי בקידושין או בנישואין כלל, וכן אינו דומה כלל לענייננו, ואם כן אין לפסק שבקונטרס "לדור אחרון" שום שייכות לענייננו.
רב אחד בלבד, שהובא בחיבור "לדור אחרון", יסד את דבריו נגד התנאי הקונסרבטיבי על הפסק שבקונטרס "אין תנאי בנישואין", הרב ר' יוסף קאנוביץ, זצ"ל, כתב, "שגדולי ישראל בכל הדורות ידעו כי אין עצה ותחבולה להתיר עגונות ע"י שום תנאי שבעולם", והמשיך "ולמטרה זו הוציאו גאוני הדור בשנת תרס"ח ובפעם השניה בשנת תר"ץ ספר מיוחד וגאוני ישראל צדיקים ואדירי אמונה החליטו פה אחד ע"פ ההלכה כי אין תנאי בנישואין".
ברם, במחילת כבודו אינו יכול לקבל את דבריו בזה משני טעמים: ראשית, התנאי הקונסרבטיבי לא היה תנאי בנישואין, אלא מחוץ לנישואין לגמרי, ואף אחד מן הנימוקים שמחמתן דחו גדולי התורה את התנאי הצרפתי, המובאים בקונטרס "אין תנאי בנישואין" לא שייך לגבי התקנה הקונסרבטיבית, אף שעצם העניין ודאי גרוע יותר מכל מיני תנאי בקידושין, כמו שכתב הרב קאנוביץ עצמו במאמר אחר ב"לדור אחרון", התנאי הקונסרבטיבי כמות שהוא, אינו נכנס בגדר של תנאי בקידושין, או בנישואין, הכל תלוי בדיני מינוי שליחות לכתיבת ולנתינת הגט, וביטול הגט או השליחות, ואף אחד מגדולי ההוראה לא תלה את התנגדותו לתנאי הקונסרבטיבי בדין אין תנאי בנישואין. שנית, מה שכתב "וגאוני ישראל וכו' החליטו פה אחד ע"פ ההלכה כי אין תנאי בנישואין", זה אינו נמצא בתוכן דבריהם של גדולי הדור, רק שם הקונטרס הוא "אין תנאי בנישואין", ביטוי הלקוח מהגמרא, אבל עצם הפסק היה רק בדין התנאי הצרפתי, כמו שהוכחנו לעיל.
בייחס לנקודה השניה, שאותו פסק בקונטרס "אין תנאי בנישואין" שולל כל תנאי שבעולם, אין הרב קאנוביץ יחיד בדבר, חבר לו אחד מגדולי הרבנים, הרה"ג רבי יוסף אליהו הענקין שליט"א (בספרו פירושי איברא סימן ה סעיף כה) שמציע הצעה לתקנת עגונות, ותוכן הצעתו מעין תקנה כפולה: א) שיחד עם הקידושין והחופה יצוה הבעל לכתוב ספר פטורין, שיחול לאחר ביאתו האחרונה של הבעל, אם אחר זה ימות בלי זרע קיימא או ישתגע ויעמוד בשגעונו משך שלש שנים, או יעגן אותה משך שלש שנים הן באונס הן ברצון, והבית דין של ירושלים שיובאו לפניו הטענות יכיר שהדברים כנים, וכן מטענה שאינו ראוי לאישות ובעל מומין מזוהמים כמו מיני צרעת שונים, ר"ל, בכל זה יחול הגט אחר הביאה אחרונה, כשיתברר מבית דין הקבוע לכך, שפרט זה הוא בסוג התקנה. ב) עם זה יתקנו שכל הקידושין הנעשין ע"י רב בישראל הם על תנאי, שבאם יזדמנו עניני עגון הנזכרים לעיל והגט לא יהא קיים או יהא בטל מצד הדין, אז יתבטלו הקידושין למפרע".
כנראה, שהרבנים הקונסרבטיבים רצו לתלות את תקנתם באילנא רברבי בהרה"ג רבי יוסף אליהו הענקין, במחברת "לדור אחרון" מתנצל הרב הענקין, שאין הצעתו דומה כלל להצעתם, ודאי שכן הוא [בנוגע לסעיף א של תקנתו ראה מה שביררנו בפ' ב של מאמרנו בדין גט זמן], ועוד כתב שם, שמה שהציע שיעשו את התקנה ע"י צירוף תנאי בנישואין, זה היה משום שלא ידע אז מהפסק שאין תנאי בנישואין בכל אופן, שפסקו כל גדולי הדור הקודם, וכשנדפס הספר "אין תנאי בנישואין" חזר בו, כי אפילו גדול שבגדולים צריך לבטל דעתו לרוב, ובאם לאו הוא זקן ממרה, וכל שכן ננסים כמונו. ודאי שכן הוא אם באמת יש פסק כזה "שאין תנאי בנישואין בכל אופן", אנו מכבדין מאוד את גדלותו וצדקתו של הרב הענקין, ברם, אסור לאדם לזוז מן האמת כפי שניתן לראותה, פסק כזה אינו נמצא בקונטרס "אין תנאי בנישואין", כמו שהוכחנו לעיל. כמה מגדולי הרבנים שדנו בשאלת תקנת עגונות אחר הדפסת הקונטרס "אין תנאי בנישואין" לא סברו כמותו, הרי מעשה התקנה של התנאי בנישואין שהציעו רבני קונסטנטינופול קרה כעשרים שנה אחר הרעש שעבר בכל העולם הרבני בעקבות הצעתם של רבני צרפת. האם אפשר שרבני קונסטנטינופול לא שמעו על כך? הסברה הישרה אומרת ששמעו וידעו, אלא שלפי דעתם הצעתם היתה שונה מההצעה הצרפתית, מטעם שהערנו לעיל.
איברא, הרב הענקין הזכיר שגם רבני קונסטנטינופול משכו ידיהם מהצעתם, אבל חבל שאינו מצטט את טעמם למשיכת ידיהם מהצעתם, גם לא הראה את המקור שנוכל לעיין בדבריהם, מעניין, שהרבנים שדנו על הצעת קונסטנטינופול, הרב עוזיאל ז"ל (משפטי עוזיאל אה"ע סימן מד) והרב טולידאנו ז"ל (שו"ת ים הגדול סימן עד) דחו את ההצעה, לא הזכירו כלל את התנאי הצרפתי, ואת הפסק של גדולי התורה באותו עניין, למעלה צטטנו את מכתבו של הגרא"י קוק זצ"ל, אל אחד הרבנים בברוקלין, שהציע תקנה ע"י תנאי בנישואין, ואינו מזכיר במכתבו זה את הפסק שבקונטרס 'אין תנאי בנישואין' ושאין לדון עוד על תקנות כאלה לאחר פסקם של גדולי הדור, האם נאמר שכל רבנים אלו לא ידעו מאותו מעשה ומאותו פסק?, ודאי שידעו, אלא שלפי הבנתם היה אותו הפסק בעניין התנאי הצרפתי דוקא, ולא פסק כללי שאין תנאי בנישואין בשום אופן.
גדולה מזו מצאנו אצל הרב עוזיאל זצ"ל, במחברת "לדור אחרון" נושא ונותן בתנאי הקונסרבטיבי ודוחה אותו בשתי ידים, והוא עצמו בתשובותיו (משפטי עוזיאל סימן מו) מציע תקנה לעגונות ע"י תנאי בנישואין, שמע מינה תרתי: א) שלפיו הפסק של "לדור אחרון" היה רק בתנאי הקונסרביטיבי, של מינוי שליח לסידור ומסירת הגט, ואין לו שום שייכות לבעיית קידושין ונישואין על תנאי, שדוחה את התקנה הקונסרבטיבית ומחזיק בתקנה ע"י תנאי בנישואין. ב) שלדעתו, למרות הפסק שבקונטרס 'אין תנאי בנישואין', יש מקום לדון על תקנת העגונות ע"י תנאי בנישואין, (המעיין ב'לדור אחרון' יראה, שאי אפשר שהרבנים שהמחברת הגיעה לידם לא ידעו מהפסק של אין תנאי בנישואין), הנה הרב עוזיאל אחר וויכוח ממושך עם הרב זוין שליט"א, מסיים תשובתו: מכל האמור ומדובר יוצא לדין, שהצעתי במקומה עומדת ויש לה על מה לסמוך, ואולם עדיין אני חוזר ואומר, שכל דברי אלה נאמרו רק בגדר הצעה ובסיס למשא ומתן של הלכה ולא יותר. מוכח, שכמה מבין גדולי הרבנים סברו שהפסק בקונטרס "אין תנאי בנישואין" קיים רק כנגד התנאי הצרפתי ואיננו פסק כללי כנגד כל מיני קידושין ונישואין על תנאי.
עיקר ההבדל בין תנאינו שהשתדלנו בבירורו, לבין הצעתו של הרב עוזיאל, הוא, שלפי הצעתו התנאי תלוי בדעת בית דין, התקנה מבוססת על היסוד ההלכה הקדומה שכל המקדש אדעתא דרבנן מקדש, שכן כתב בפירוש בתשובתו (שם), ברם, תנאינו (סוף פ"א במאמרנו) אינו תלוי בזה כלל, אלא רק בדיני תנאי בקידושין, גם שיטתו בבירור הכלל של הפקעת קידושין שונה (נבארו בפ"ד), הרב עוזיאל גם קובע בתקנתו מי יהיה הבית דין שלפי דעתו יתבטלו הקידושין, אמנם קביעת הבית דין לכך, היא מעיקר התקנה דוקא לפי הצעתו המיוסדת על הכלל של הפקעת קידושין, לפי תקנתו הבית דין מפקיעין ומבטלין את הקידושין, וודאי שלא לכל בית דין יש כוח לעשות זאת ולא על כל בית דין נאמר כל המקדש אדעתא דרבנן מקדש.
ברם, לפי תנאינו אין כאן שום הפקעת קידושין לפי העיקר של כל המקדש וכו', הבעל מקדש על פי התנאי שביניהם, ואם אינו מקיים את התנאי הקידושין בטלין מאליהם, תפקיד הבית דין הוא רק לברר אם נתקיים התנאי או לא, אין זה שונה מהמקדש על מנת שאתן לך מאתים זוז, שגם שם צריכים לפעמים לבירור או לפסק של בית דין אם קיים את התנאי או לא, לפיכך לדברינו אין מינוי הבית דין מעיקר התנאי, ודאי, שלמעשה גם לפי תנאי זה היו צריכים לברר מעיקרא על איזה בית דין יסמכו לפסוק ולהחליט אם נתקיים התנאי או לא, אף שבית דין מרכזי או עולמי המקובל על רוב הקהלות היה נכון יותר, מכל מקום לפי התנאי, אין צורך לדברינו בבית דין כזה, כי לא על הכלל של כל המקדש אדעתא דרבנן מקדש אנו סומכים.
על יסוד כל הנ"ל הנני מציע בדחילו ורחימו שמקום הניחו לנו אבותינו לפתוח פעם נוספת בשאלה חמורה זו, והבעיות החמורות בחיי האישות של העם כולו, בזמננו, מחייבים אותנו לדון בדבר מחדש, ויש תקוה שבעזרת ה' ימצא הפתרון על יסודות ההלכה על פי תורתנו זו הקדושה שלא תהיה מוחלפת לעולמי עולמים.
<h3>פרק ב; גט זמן</h3>
חכמינו ז"ל בכל הדורות דנו רבות בתקנת אשה שבעלה הוכרח לעזוב את מקומם ודירתם מאיזה טעם שיהיה, ולא היה בטוח אם ישוב לביתו לעולם, השתדלו להשפיע על הבעל לתת 'גט זמן', שיחול לאחר זמן קבוע, כשנתים או שלוש שנים, באם לא ישוב למקומו, טרחו רבות לתקן את סידור הגט באופן שלא יצא ממנו חורבא, וגם להציל את האשה מכבלי עיגון, לפי ר' שמואל בר נחמני בשם ר' יונתן, כבר בימי דוד המלך תקנו שכל היוצא למלחמת בית דוד כותב גט כריתות לאשתו (שבת נו ע"א; כתובות ט ע"ב וראה פירושי רש"י ותוספות שם). אמנם בספרות השו"ת בפרט של ימי הביניים הבעיות התלויות בסידור 'גט זמן' מקורן אינו ביציאה למלחמה, שהרי ליהודים לא היתה הרשות וגם לא הוטלה עליהם החובה לצאת במלחמה, יחד עם שכניהם הלא יהודים, ובמקרים שהשתתפו בהגנת עירם לא הרחיקו ללכת לארצות זרות לקרב, בעיקר הצורך להשתמש בגט זמן סיבתו נעוצה במצב הכלכלי והמדיני של היהודים, על פי רוב אנשים נדדו ממקום למקום בכדי למצוא מחיתם, ופעמים עזבו את ביתם משום עונשים חמורים שהיו רגילים להעניש את בעלי החובות, גם ברחו מפני ידם החזקה של המושלים ששלטו בהם כרצונם בלא דת ובלא דין, באותם ימים הבעיה היתה בעייתו של היחיד.
שונה הוא המצב בימינו אנו, מסיבת האמנציפציה, שבעקבותיה התאזרחו אחינו בני ישראל כמעט בכל ארצות מושבותיהם, ונאלצו לקחת חלק במלחמות של עמי העולם, בפרט במאה נוראה זו, מלחמות עולם שפיכות דמים ורצח, בעיית העגונות נשות החילים היוצאים למלחמה, ולא נשמע עליהם עוד, עלה על הפרק בגוון איום ביותר מכל דברי ימי עמנו, שעדיין מחכה לפתרונה, אינה עוד כמלפנים בעיה של יחידים, בשעת מלחמה ובעת חרם ה' ישמרנו, ממדיה של הבעיה מקיפים את כל שכבות העם, הבעיה היא רח"ל בעית כל ישראל, א"כ ודאי שחובת מצוה עלינו למצא פתרון, אם ישנו, על פי תורתינו הקדושה ביסודות ההלכה.
עצם סידור גט זמן ע"ת פשוט הוא מאד. יסודה במשנה מפורשת סוף פרק מי שאחזו (גיטין עו ע"ב), "הרי זה גיטך מעכשיו אם לא באתי מכאן ועד י"ב חודש ומת בתוך י"ב חודש הרי זה גט". על פי זה יכול אדם לתת גט לאשתו שיחול מעכשיו אם לא ישוב עד זמן קבוע, וכן לפי אותו דין (שם), ב"אם לא באתי מכאן ועד י"ב חדש כתבו ותנו גט לאשתי". יכול הבעל לתת גט לאשתו לאחר זמן מיוחד.
אכן הבעיה היא, מתי לתת 'גט זמן' באחד משני סוגים אלו. א) אם הגט ינתן בתחילת המלחמה, הלא הבעל ישוב לביתו כמה וכמה פעמים לפני גמר המלחמה, הדבר מעורר שאלות קשות, שאם התנאי היה שיחול הגט מעכשיו אם לא ישוב אחר המלחמה, הרי כששב לביתו כנהוג בימי חופשה שנותנים באופן רגיל לחילים, יתיחד עם אשתו, ויש לחוש שמא בעל לשם קידושין וצריכה גט שני, כמו שאיתא ברש"י בהך משנה (גיטין עג ע"א ד"ה לא תתייחד עמו) דלא תתייחד עמו אלא בפני עדים. גם בלא זה ברור הדבר ששום אדם לא יסכים לתת גט לאשתו בתחילת המלחמה בתנאי דמעכשיו, שהרי ודאי רצונם להמשיך את חיי האישות כל זמן שהם נמצאים בביתם, ולסדר קידושין ונישואין מחדש, כל פעם ששב לביתם, ולסדר גט חדש כל פעם שישוב לשרות צבאי, מלבד שאין זה אפשרי למעשה, ודאי ש"תקנה" כזו תהרוס לגמרי את יסודות המוסריות של המשפחה ואת קדושת חיי האישות של עם ישראל.
אמנם אם נעשה 'גט זמן' בדרך השניה, הבעיה אינה חמורה כ"כ, באופן שהגט יחול לאחר זמן, והאשה לא תהיה מגורשת מעכשיו, אלא לאחר הזמן הנקבע בתנאי, כגון אחר הסיום הרשמי של המלחמה, שאז הרי היא כאשת איש לכל דבריה, אלא שגם באופן זה ישנן בעיות אחרות הזקוקות לפתרון, ראשית, כל שהבעל ישוב לביתו קודם הזמן הנקבע, ויתיחד עם אשתו, הגט נעשה גט ישן, וכבר למדנו (גיטין עט ע"ב) שאסור לאדם לפטור את אשתו בגט ישן. ישנו חשש נוסף, שמאחר שהבעל ואשתו ממשיכים את חיי האישות שביניהם, אמאי לא ניחוש לשמא פייס, או לביטול הגט. בע"ה נדון תחילה על בעית גט ישן, ועל שאר השאלות התלויות בסידור 'גט זמן', ולבסוף נעיין גם בחשש פיוס וביטול הגט וכו'.
<b>א. גט ישן - האם יש תקנה</b>
אם מסדרים גט זמן על תנאי שיחול הגט אחר זמן קבוע, ובינתיים הבעל ואשתו ימשיכו בצוותא כמנהגם, ודאי ששייך בזה דין גט ישן, באופן זה יש לגזור שמא יאמרו גיטה קודם לבנה, אלא שלכאורה יש לזה תקנה פשוטה מאד, שהרי ברור הוא שאין כותבין תנאי בגופו של גט, אבל לאחר התורף מותר לכתוב כל תנאי בעל מנת, וכן כתב הרמב"ם בפירוש (גירושין פ"ח ה"ד) וז"ל: כתב התנאי בגט אחר שגמר לכתוב תורף הגט הרי זה גט כשר, בין שכתבו קודם חתימת העדים בין שכתבו לאחר חתימת העדים וכו', עכ"ל. וכן פסקו הטור והשו"ע (אה"ע סימן קמז סעיף ב), דבר זה מוסכם בכל הפוסקים. והנה בפירוש הגזרה שמא יאמרו גיטה קודם לבנה כתב רש"י (גיטין עט ע"ב ד"ה גיטה קודם לבנה) שיש לחוש שיראו זמן הגט קודם ללידת הבן, ויהו סבורין שניתן לה משעת כתיבה ויאמרו מן הפנויה נולד משגרשה, והוי פגם, ע"כ. ועתה, לכאורה מדוע לא נכתב את התנאי של חלות הגט לאחר זמן, בגט, לאחר התורף, וכשיראו את זמן כתיבת הגט, יראו גם את התנאי, ויבינו שלא היתה מגורשת אלא לאחר זמן, ואין לחוש עוד לשמא יאמרו וכו'.
אמת הדבר, שכבר כתב הר"ן בפרק המגרש, בהא דאמר רבא מחלוקת אחר התורף וכו' (גיטין פד ע"ב), שבזמננו אנו נהגו להזהיר שלא לכתוב שום תנאי בגט ואף לא לאחר התורף, וכן כתב המגיד משנה (גירושין פ"ח הט"ז), הטור (בסימן קמז) הביא את הרי"ף שמחמיר שלא לכתוב שום תנאי לא בגט ולא מאחוריו. אמנם אין זה רק לכתחילה, מטעם חומרא, שאין הכל בקיאין בין לפני התורף ובין לאחר התורף, כן מוכח מלשון הר"ן והמגיד משנה. בודאי שגם לפי הרי"ף אינו אלא חומרא בעלמא, שלא לכתוב שום תנאי אחר התורף, שהרי בהלכותיו בפרק המגרש כתב בפירוש, דבעל מנת לא פסיל לאחר התורף, וכן הלכה. ומשמע כן גם מלשונו בתשובה (סימן לב) שכתב וז"ל: אבל אין רשאי לכתוב התנאי בגט עצמו ומתחתיו או באחוריו, משום שאם כתבו בגט הויא ליה לבעל זכות בגויה דגט, וא"כ אין זה גט כריתות, עכ"ל. משמע, שדוקא התנאי שנכתב בגט עצמו פוסל מדינא, משום דהויא ליה לבעל זכות בגויה, אבל לא כשאינו נכתב בגט עצמו, אלא "מתחתיו או מאחוריו", שאז ודאי שאינו אלא חומרא בעלמא ומטעם הר"ן והמגיד משנה.
באמת, בגט שכיב מרע היו נוהגים לכתוב את התנאי אחר התורף, כתבו הרמב"ם בפירוש (גירושין פ"ט ה"כ) וז"ל: חולה שרצה לגרש אשתו על תנאי כשימות, כדי שלא תיפול לפני היבם, ואם עמד לא תהיה מגורשת, ולא רצה לגרשה מעכשיו, כדי שלא תטרף דעתו, כך הוא כותב בגט, אחר שכותב התורף, או אומר לה כשנותן הגט וכו', עכ"ל. הגם שאפשר לומר שלא כתבו הרמב"ם אלא לדינא, אבל מנהגנו שלא לעשות כן, ולכאורה יש קצת סיוע לזה מלשונם של הטור והשו"ע (סימן קמה סעיף ח) שמביאים הדין שכתב הרמב"ם, ומזכירים רק שהשכיב מרע יפרש את תנאו בפיו, ושמא העלימו עיניהם מהא דכתב הרמב"ם, שיש לכתוב את התנאי בגט אחר התורף, זה אינו, שהנה רבו תשובות הראשונים, שמנהגם היה לכתוב את התנאי בגט שכיב מרע אחר התורף, תשובות הרשב"א (סימן אלף ורמח, הובא בבית יוסף סוף סימן קמג ובסימן קמה), ובתשובות הרא"ש (כלל מו סימן א, הובא בטור סוף סימן קמז).
אם כן, מכיון דהא דאין כותבים שום תנאי בגט, ואפילו לא לאחר התורף, אינו אלא חומרא בעלמא, אמאי לא נכתוב התנאי לאחר התורף בעת הצורך ובמקום העיגון, באופן שלא נגזור שמא יאמרו גיטה קודם לבנה, ודאי שאין להחמיר בעת הצורך, שהרבה פוסקים סוברים דתנאי על מנת מותר לכתוב בגט ואפילו לפני התורף והגט כשר, כשנתקיים התנאי. עיין ברא"ש (בתשובה הנ"ל) שדעתו לפסוק כהר"י דבכל התנאים בר מחוץ מפלוני, אפילו נכתב התנאי קודם התורף, אם נתקיים התנאי ולא נמחק הגט כשר. וכתב באותה התשובה על דברי הרמב"ם, וז"ל: הרי הפליג מאד להחמיר בתנאי הנכתב בתוך הגט, ע"כ. הטור (סימן קמז) כתב, שלא מלאהו לבו להקל, נגד הרמב"ם שהחמיר בו. אבל מאחר שיש מגדולי הפוסקים שמתירין לכתוב תנאי בעל מנת בגט, ואפילו קודם התורף, ודאי שבמקום עיגון יש להתיר את התנאי לאחר התורף, אם ע"י זה יוסר החשש שמא יאמרו גיטה וכו'.
עוד יש לצדד להתיר בעניננו אנו, שנינו בפרק כל הגט (גיטין כו ע"ב) ברייתא, "האומר כתבו גט לארוסתי לכשאכנסנה אגרשנה אינו גט", פירוש הדין, "אמר עולא גזירה שמא יאמר גיטה קודם לבנה". הקשה (שם) הרמב"ן בחידושיו, משמע שהגט אינו כשר ואפי' בדיעבד, ואמאי אינו גט, הלא בגט ישן קיי"ל שתנשא בו אפילו לכתחילה, באחד מתירוציו כתב, וז"ל: שלפיכך אמרו כאן אינו גט ובגט ישן אחר קיי"ל שאם נתגרשה בו תנשא לכתחילה, משום דבנשואה אף הרואה אומר כך וכך היה המעשה, לפי שפעמים דרך בני אדם לכתוב גט לאשה ונמלך ונתפייס ואח"כ חוזר ומגרש, ואין הכל תולין הדבר בזנות ועבירה, ואע"פ שחששו בלכתחילה, אבל בארוסה על כרחין תולין בעבירה, לפי שאין שום אדם עשוי לכתוב גט לארוסה ואח"כ ישאנה, שעובר בה' לאוין והיא נמי לא תשמע לו, עכ"ל.
לפי זה, שונה נידון דידן מסתם גט ישן, שאם נתקן תקנה כללית בשעת מלחמה וכדומה, שהיוצא למלחמה יכתוב גט זמן לאשתו שיחול באם לא יחזור מן המלחמה בזמן קבוע אחר גמר המלחמה, והתנאי נכתב בגט אחר התורף, ודאי שהדבר יהיה ידוע לרוב בני אדם, ואם בסתם גט ישן של היחיד ובזמן שהשנים כתיקונם אמר הרמב"ן שאם נתגרשה תנשא בו לכתחילה, משום שהרואה יבין מעצמו שכך וכך היה המעשה, לפי שדרך בני אדם הוא לפעמים לכתוב גט ולהמלך ולהתפייס, מכל שכן בנידון דידן, שהתקנה תהיה ידועה ברבים, ועצם התנאי ימצא בגט עצמו אחר התורף, למאי ניחוש, לכאורה בכגון זה אין לחוש לגזירה של שמא יאמרו וכו', ואין לומר שמשום לא פלוג אין לחלק בין אם נכתב התנאי בגט לאחר התורף או לא נכתב התנאי כלל, שהרי עצם הדין של גט ישן אינו אלא גזירה, שונה עניננו לגמרי, שאין לדמות תקנת רבים בשעת מלחמה לגטו של היחיד, ובפרט שבגט ישן אין הוכחה בגט עצמו על זמן חלות הגט, ולפי הצעתנו הרי ההוכחה נמצאת בגט עצמו מכיון שכן ודאי שיש טעם נכון לומר דהיכא דגזרו גזרו היכא דלא גזרו לא גזרו.
אמנם באותה תשובת הרא"ש (שהזכרנו לעיל), מובא טופס הגט שהתנאי כתוב בו אחר התורף, וז"ל: ואם לא מתי לא יהא גט, ואם מתי יהא גט מעת שאני בעולם, ותהא נאמנת עלי שלא נתיחדתי עמך וכו', ע"כ. והנה על גט זה כתב הרא"ש שלא היה גט מעכשיו, והא דנכתב בו מעכשיו אם מתי מחולי זה, אינו תנאי בגט אלא קביעת זמן שיחול הגט שעה אחת קודם מיתתו, עיין שם, הרא"ש מדמה גט זה לגט ישן ותנשא בו לכתחילה, משמע א"כ שאף בכגון זה שזמן חלות הגט עם התנאי מוכח מן הגט עצמו, במה שנכתב בתורף ואחר התורף, מכל מקום אסור לו להתיחד עם אשתו מטעם גט ישן.
לעניות דעתי אין ראיה, שטופס הגט נכתב לפי עצתו של הרא"ש, אלא אותו גט הובא לפני הרא"ש ע"י השואל, ודאי שאין לסמוך על סברת השואל, וגם השאלה לפני הרא"ש היתה מה דינה של אשה זו שכבר נתגרשה באותו הגט, האם מותרת להנשא, והדבר היה פשוט לפניו שמכיון שהגט לא חל מעכשיו, לא היה שם חשש של קידושין חדשים, והאשה מותרת להנשא לכתחילה, דלא גרע מכל גט ישן, אבל בגט כזה בפרט שיתוקן כתקנת רבים בשעת מלחמה, אם שייך בו דין גט ישן, אין להוציא מתשובה זו, לכאורה נראה שלפי הצעתנו בגט זמן והגירושין יחולו לאחר זמן, והתנאי נכתב אחר התורף והדבר נתקן כתקנת רבים, לא שייך אותה הגזירה של שמא יאמרו גיטה קודם לבנה.
נראה לי, שיש תקנה נוספת שבה אין לחשוש שמא יאמרו גיטה קודם לבנה, שהנה הרמב"ם (גירושין פ"ט ה"א) כתב, וז"ל: המגרש את אשתו לאחר זמן קבוע, הרי זו מגורשת כשיגיע הזמן שקבע, והרי זה דומה לתנאי ואינו תנאי, דומה לתנאי שהיא מתגרשת כשיגיע הזמן שקבע, ואינו תנאי שהמגרש על תנאי הרי גירש, וזה עדיין לא גירש עד שיגיע אותו הזמן" לפיכך המגרש על תנאי צריך לכפול תנאו, וזה אינו צריך לכפול דברו, ולא לשאר משפטי התנאין שבארנו, עכ"ל. ושם (הל"ה) מבאר ההבדל בין המגרש על תנאי, לזה שקבע זמן לגירושין, או תלה אותן באיזה מעשה, וכתב: אבל התולה גירושין בזמן או המעשה, לא הגיע גט לידה בתורת גירושין, אלא בתורת פקדון עד הזמן שקבע, או עד שנעשה המעשה, ע"כ.
לפי זה, בגט שמגרש בו לאחר זמן בלי תנאי, לא שייכי גם אותם הדינים של תנאי הנכתב בגט, או הותנה על פה קודם התורף, ודאי שגט כזה אין כותבים לפי תקנתו של רב [או רבא, למאן דגריס הכי] ואין כותבים בו מיומא דנן ולעלם, לכאורה שפיר יכול לכתוב בו את הזמן שהבעל רוצה שיחול הגט, והיה זה ממש כאותו גט של שכיב מרע שהזכרנו לעיל, שעליו החליט הרא"ש שמעכשיו אם מתי מחולי זה, לא היה אלא קביעת זמן ולא תנאי, ובגט לאחר זמן ברור הוא שהזכרת זמן חלות הגט, אינו תנאי, א"כ שפיר יכולים לכתוב בגט כזה אפילו קודם התורף, שהגט יחול לאחר זמן קבוע, שהרי בגט כזה אין שום שיור לבעל והיה לגמרי כריתות, שעד הזמן שיוחד לחלות הגט אין כאן גט כלל, וכשהגיע הזמן הרי הגט חל בלי שום תנאי.
לכאורה היה אפשר לסדר גט 'לאחר זמן', בתחילת המלחמה, לכל חיל שרוצה בו, שאפילו אם נמסר ליד האשה אינו אלא בתורת פקדון, ובגמר המלחמה קודם שהגיע הזמן הקבוע בגט הבעל יכול לבטלו, ואין לחוש שמא יאמרו גיטה קודם לבנה, שהרי זמן חלות הגט מוכח מתוכו בפירוש, ואין לומר שהחשש הוא שמא יראו את זמן כתיבת הגט ושוב לא יעיינו עוד בגט, ויטעו לומר שגיטה קודם לבנה, דמנא לן לחוש לזה, מפשטות לשון המשנה גט ישן הוא כל שנתייחד עמה אחר שכתבו לה, משמע, שמדובר בגיטין הנהוגים, שאין בהם אלא זמן אחד, והוא כתיבת הגט, ובזה שייך שפיר לגזור, אמנם בגט שנסדר על פי תקנה מיוחדת, שנכתב בתוכו בפירוש שלא יחולו הגירושין אלא לאחר זמן, מדוע נגזור, עצם הגזירה אינה אלא חשש קלוש, והראיה, שלפי הדין אם נתגרשה בגט ישן תינשא לכתחילה, ואמאי נחמיר בגט לאחר זמן, כשזמן חלות הגט נכתב בפירוש בגט, שהוא דבר שלא הוזכר בגמרא להחמיר, ובפרט בנידן דידן שתקנת הרבים תלויה בדבר.
אפשר שיש לפקפק בגט לאחר זמן מטעם אחר, החוזר מן המלחמה בסופה צריך לבטל את הגט, שאם לא יבטלו, יחולו הגירושין, כשיגיע הזמן הקבוע, ואפשר שיש לחוש שיהיו שישכחו ולא יבטלו, אמנם גם לזה יש תקנה, שהגט לא יסודר אלא על פי עצת בתי דינים קבועים ותחת השגחתם, את זמן חלות הגט יש להרחיק כשנתיים או יותר לאחר גמר המלחמה, ולאחר שחזרו החילים לביתם, בתי דינים שבכל מקום יכריזו ויזמינו כל אותם שנתנו גט 'לאחר זמן', שיבואו לבטלם כדת וכדין, ואם יטעון הטוען שפעמים אחר שמסר הבעל גט לאשתו, תפול קטטה ביניהם ולא ירצה לבטל את הגט, וכשיגיע הזמן תהיה מגורשת, וזהו מעין גירושין בעל כרחה, שלא על מנת כן הסכימה האשה לקבל את הגט מעיקרא, גם לזה יש תקנה, שהרי גט לאחר זמן צריך להיות בעולם כשהגיע זמן חלותו, ואם נאבד או נשרף קודם הזמן הקבוע אינו גט, כמו שפסק הרמב"ם (שם ה"ב), א"כ כשישוב הבעל מן המלחמה, ואינו רוצה לבטל את הגט יורו לאשתו לקרוע הגט, ולא יהיה בעולם להתגרש בו.
מאחר שהגענו לכך, נראה שיש לגדור כנגד כל החששות באופן פשוט ביותר, וגם אין צורך בביטול הגט ע"י הבעל, שהרי גט 'לאחר זמן' צריך שיהיה הגט ברשות האשה כשהגיע הזמן הקבוע, שז"ל הרמב"ם (שם ה"ה): לפיכך כשיגיע הזמן צריכה להיות הגט ברשותה, או תחזור ותטלנו או שיהיה במקום שייחדה אותו בו, אע"פ שאינו רשותה כמו שבארנו, ואח"כ תתגרש בו, עכ"ל. א"כ הלא יש עצה, אחר מסירת גט זה לאשה, תפקיד האשה את הגט אצל הבי"ד, והבי"ד ייחדו לאשה את מקום הגט לרשותה, ויעשו זאת על תנאי, שברגע שישוב הבעל מן המלחמה לביתו, יחזור מקום הגט מרשות האשה לרשות הבי"ד, נמצא אפילו כשיגיע הזמן הנקבע בגט לא יחולו (הקידושין) [הגירושין] בלי מסירת הגט מחדש, אף אם הבעל לא יבטל את הגט.
אמנם עצם הרעיון של מסירת גט לאשה אפילו רק על תנאי, או לאחר זמן, מתנגד לחוש המוסרי, דוקא בשעה של משבר וחרם צריכים לחזק את יסודי המשפחה ולדבק עוד יותר את הקשר בין איש לאשתו, גט הניתן ואפילו על דרך הנ"ל, עלול לגרום יסורים נפשיים נוראים, וגם מי יודע אם במקרים רבים באמת לא יפריד בין הדבקים, ומי יכול לשער את השפעתו הפסיכולוגית והמוסרית על חיי האישות, שהם בלאו הכי מוטלים בסכנה בימי מלחמה ושבר, גם מהצד המעשי קשה מאד לבצע תקנה מעין זו, לכתוב גט לכל חיל וחיל שיצא למלחמה, למי יש כח וזמן לסדר אלפי רבבות גיטין מעין זה.
לכאורה נראה שיש תקנה אחרת, גם בלא כתיבת ומסירת גט בשעת צאת החיל לשרות צבאי בעת מלחמה, אפשר לסמכה על משנה מפורשת בפרק מי שאחזו (גיטין עו ע"ב) אם לא באתי מכאן ועד י"ב חדש כתבו ותנו גט לאשתי וכו'. הגם שנחלקו התנאים, פלוגתתם בפירוש כוונתו של הבעל, אבל אם הבעל קובע את הזמן בפירוש, ואומר שאם לא יבוא בתוך י"ב חודש יכתבו ויתנו גט לאחר י"ב חודש כולי עלמא מודי שככה יעשו, לפי זה הבעל יכול למנות סופר ושלוחים על תנאי, שאם לא ישוב לביתו שנתיים או שלש שנים לאחר המלחמה יכתבו ויתנו גט לאשתו, וברור הוא שבאופן זה אין לחוש כלל לגט ישן, אפילו אם ימשיך לדור עם אשתו, שהרי עוד לא נכתב הגט, ואין לחוש לתקנת הילד, כשיכתב הגט, לאחר זמן יכתב, ויראו בעליל מתי חלו הגירושין.
בשו"ת מים עמוקים (תשובות רבי אליהו מזרחי ח"ב סימן ה) כתב, וז"ל: אין הגט נקרא גט ישן אלא כשנתיחד עמה בין כתיבת הגט לנתינתו, כדתנן בפרק הזורק, ואיזהו גט ישן כל שנתיחד עמה מאחר שכתבו, אבל בנדון דידן שנתיחד עמה קודם שכתבו אין כאן גט ישן, ולא שייך בה נמי גזרה שמא יאמרו גיטה קודם לבנה, שהרי זמן הגט אינו אלא אחר הג' שנים שמצוה לכותבו, והיחוד קודם לזמן הגט שלש שנים, ונמצא שהילד הנולד מן היחוד הזה זמנו קודם לזמן הגט, ואין לחשוב עליו שנולד בזנות והוא פגום, וכיון שלא שייך ביה גזרה דשמא יאמרו גיטה קודם לבנה, אין זה נקרא גט ישן, עכ"ל. וזה ברור ופשוט (נעיין עוד בתשובה זו, להלן בענין פיוס וביטול הגט).
<b>ב. תקנות המהריב"ל והמהרי"ט</b>
אלא שאם יסודר הגט באופן זה תתעורר בעיה אחרת, שאם הבעל ממנה סופר ושליחים שיכתבו את הגט לאחר זמן על תנאי אם לא ישוב לביתו, האם אין זה דינו של המתנה על פה קודם כתיבת התורף, שלפי הרמב"ם (גירושין פ"ח ה"ה) הרי זה ספק גירושין, הביאוהו הטור והשו"ע (סימן קמז) להלכה, אכן כבר דנו בזה גדולי הפוסקים, כתב הבית שמואל (אה"ע סימן קמז ס"ק א) וז"ל: ואם הוא ירט לדרכו ומוכרח לילך קודם כתיבת הגט, ורוצה לצוות שיכתבו גט וליתן לשליח על תנאי, אז יצוה שיכתבו ויתנו ליד השליח זה ולא יזכור שום תנאי, ואח"כ יאמר לשליח זה לפני עדים אחרים, אותו גט שצוויתי ליתן לידך ואתה תתן לה לאשתי ע"מ כך וכך, והסופר והעדים לא ידעו מזה כלל, כן כתב בחדושי רש"ך בשם מהריב"ל, ע"כ. לפי זה גם בנידון דידן אפשר להשתמש בתקנה זו, שיאמר לסופר לכתוב גט לאחר זמן ולתנו לשליח בלי שום תנאי, ואח"כ יצוה על השליח לפני עדים אחרים ליתנו לאשתו אם לא ישוב מן המלחמה.
אמנם כבר פיקפקו בתקנתו של המהריב"ל כמה מגדולי הפוסקים, המבי"ט (ח"א סימן מז) הביא תשובה מרבי יעקב בי רב, שדוחה תקנתו של המהריב"ל, המהרי"ט (ח"א סימן סו) מביא את התקנה וגם את תשובתו של רבי יעקב בי רב כנגדה, ומשמע שמסכים עמו, הכנסת הגדולה (סימן קמז) מביא המהרי"ט שפקפק בדבר, ואמר דמה יושיעני ב' כיתי עדים, כיון דבין הכי ובין הכי התנאי הוא קודם כתיבת התורף, דברים אלו אינם נמצאים בתשובה הנ"ל, וכנראה שבעל כנסת הגדולה קבל זאת מרבו המהרי"ט בעל פה, גם הישועות יעקב (סימן קמז ס"ק א ; וסימן קנד ס"ק ד) דחה תקנתו של המהריב"ל על יסוד התשובה במבי"ט, ומטעם סברתו של המהרי"ט, אמנם מסופקני אם ספרו של המהריב"ל היה מצוי בידיהם, שהמעיין בתשובת המהריב"ל (ח"א סימן ר) יראה, שלא נעלמו ממנו הפיקפוקים שמחמתן חלקו עליו אותם הבאים אחריו, ומכל מקום תיקן מה שתיקן וטעמו עמו.
הנה רבי יעקב בי רב בתשובה במבי"ט דוחה את התקנה, דאזיל בתר טעמו של הרמב"ם, וטעמו מפורש במגיד משנה במקומו, שהרמב"ם מיסד את פסקו במתנה בעל פה קודם שנכתב התורף, על הירושלמי, לפי הירושלמי פסול התנאים הוא מטעם ברירה, הגט צריך ליכתב כדבר הכורת בינו לבינה, ואם הגט נכתב על תנאי, הרי יש עוד קשר בין האיש והאשה, וכשנתקיים התנאי, יש להסתפק אי אמרינן יש ברירה או אין ברירה, מטעם זה פסק הרמב"ם שהרי זה ספק גירושין, לפי זה כתב רבי יעקב בי רב מה לי אמרו לשליח או לזולתו, כיון שבשעת כתיבת הגט נשאר זה הדיבוק ביניהם, אבל כשכתב הגט בלא שום תנאי, ואחר זה התנה, הוא דבר חיצוני לגט, גט כריתות קרינן ביה, כיון שכאשר נכתב הגט לא היה בו שום תנאי, ע"כ. הרי לך, שמה שכתב בדחיית תקנת המהריב"ל, מיוסד על שיטת הרמב"ם.
אמנם גם המהריב"ל ראה בעליל שתקנו אינה לשיטת הרמב"ם, שכתב בפירוש, וז"ל: איברא דהרמב"ם לא פסיל ליה בתנאים דעל מנת בעל פה דלפני התורף משום גזרה, אלא מדינא וכו', ע"כ. והביא פירושי המגיד משנה ברמב"ם, ברור שכוונתו לומר, שלפי טעם הרמב"ם אין לקיים את התקנה, ממש כמו שכתב רבי יעקב בי רב, בכל זאת מסיים המהריב"ל, וז"ל: אפילו הכי מסתברא להקל ולסמוך על זה החלוק שחלקתי, דהרי לא מצינו זאת הסברא דחשש ברירה אלא להרמב"ם, וכמו שכתב המגיד משנה, וכיון שכן, בנידון דידן איכא תרי ספיקא להקל ובדרבנן, חדא, כיון דמתקיים התנאי, וכמה רבוותא סבירא להו בתנאים בעל מנת שאינם פסולים אלא בשלא נתקיימו, וחדא, דהוי תנאי דעל מנת בעל פה, דכמה מרבוותא סבירא ליה דאפילו לפני התורף לא חיישינן וכו', עכ"ל. הרי לפנינו, שתקנתו מיוסדת על אותם פוסקים ראשונים החולקים על הרמב"ם בתנאי על מנת שנכתב בגט עצמו, ומכל שכן כשהותנה על פה לפני התורף, לדבריהם אין כאן דין דאורייתא כלל, אלא הכל הוא מטעם גזירה אטו חוץ הנכתב בגט קודם התורף, ברור איפוא, שהמהריב"ל החזיק בתקנתו, אע"פ שהבין שפיר שהיא אינה כשיטת הרמב"ם, מטעמים הנ"ל, לפי זה רבי יעקב בי רב שדחה את התקנה מפני שאינה לפי הרמב"ם, כנראה שלא ירד לסוף דעתו של המהריב"ל.
נראה לי, שבאמת רבי יעקב בי רב מעולם לא דיבר על תשובת מהריב"ל, המעיין בתשובתו במבי"ט ימצא, שהשואל לא הזכיר שמו של המהריב"ל כלל, שאלתו היא בסתם, אם יש הפרש בין כשהתנאי נאמר לסופר עצמו, לכשהבעל אומר לסופר כתוב בלי שום תנאי, ואומר לשליח קודם שנכתב הגט לא תתנהו כי אם על תנאי כך וכך, זוהי באמת תמצית תקנתו של המהריב"ל, אמנם לא הביאה בשמו, ונראה שכבר נהגו כך בכמה מקומות, שגדולי הרבנים התנהגו בתקנה כזו מעצמם, בלי להתלות במהריב"ל, ואפשר שעשו זאת אפילו קודם זמנו, כן מוכח מדברי המהריב"ל שכן נהגו לפני הצעתו, אחר שמברר תקנתו כתב, וז"ל: וכן ראיתי קצת מגדולי סאלוניקי שהיו נוהגים בכך עכ"ל.
נראה איפוא, שהשאלה לפני רבי יעקב בי רב היתה בענין המנהג שנהגו בו כמה רבנים, ודחה את המנהג, כפי שנראה בעיניו, אבל אין תשובתו תשובה לדברי המהריב"ל ביסוד תקנתו, א"כ טעמו ונימוקו של המהריב"ל לא זזו ממקומם מחמת פיקפוקו של רבי יעקב בי רב, נכון הדבר שהמהרי"ט (ח"א סימן סו) מזכיר את המהריב"ל בשמו שצידד להתיר תנאי על מנת לפני התורף, כשאומרו לשליח שלא בפני הסופר, מכל מקום קשה לומר שראה דבריו בספרו, את שמו הוא מזכיר, משום שבימיו של המהרי"ט התקנה כבר היתה ידועה כתקנתו של המהריב"ל, שאחר שמזכיר תקנת המהריב"ל מצטט מיד תשובת רבי יעקב בי רב הנזכרת, ונראה שמסכים עמו בזה, וכבר הוכחנו שהערת רבי יעקב בי רב אינה נוגעת לתקנת המהריב"ל, וגם הר"י בי רב מעולם לא כוון להשיב על דבריו.
עתה נתבונן, בקושיתו השניה של כנסת הגדולה בשם רבו המהרי"ט (לעיל), על תקנת המהריב"ל, דמה יושיענו ב' כיתי עדים, כיון דבין הכי ובין הכי התנאי הוא קודם כתיבת התורף, גם בפקפוק זה יש קצת ראיה שספרו של המהריב"ל לא נמצא תחת ידם, שהרי דוקא אם פסול התנאים הוא מדינא, או מטעם המגיד משנה, או לפי טעמו של המהרי"ט עצמו, שדחה פירוש המגיד משנה בשיטת הרמב"ם, יש לומר שאין נפקא מינה לפני מי הותנה התנאי, מכיון שהותנה קודם כתיבת התורף, וזה שייך דוקא לפי הרמב"ם.
א"כ גם השגה זו אינה שונה מהשגת רבי יעקב בי רב, אמנם לפי שיטת המהריב"ל, שפיר יושיענו ב' כיתי עדים, הרי הוא סומך על הפוסקים הסוברים שכל פסול תנאי בעל מנת הוא, ומדרבנן מטעם גזירה אטו חוץ, וא"כ במתנה לפני התורף הוה כעין גזירה לגזירה, במתנה בעל מנת אטו מתנה בחוץ, ובמתנה בעל פה בחוץ, משום שמא יכתוב תנאי דחוץ, א"כ שפיר יש לומר הגם שגזרינן גזירה רחוקה כגון זו, היינו דוקא אם התנאי נזכר לפני הסופר, אבל אם הסופר כותב את הגט בלי שום תנאי, והתנאי לא הותנה בקשר עם הכתיבה כלל, אין לגזור כלום, נראה לכאורה שלא רבי יעקב בי רב ולא המהרי"ט השיבו על דבריו ונימוקו של המהריב"ל, ובעיקר מפני שתשובתו בענין זה לא היתה תחת ידם.
משמע לפי זה ששפיר יש לסמוך על דברי הבית שמואל (לעיל), שהביא את תקנת המהריב"ל הלכה למעשה בלי שום פקפוק, א"כ בנידון דידן נראה שאפשר להתנהג באופן זה, שהבעל ימנה סופר שיכתוב גט לאשתו בלי שום תנאי בזמן מוסכם לאחר גמר המלחמה, ואח"כ שלא בפני הסופר יאמר לשליח בפני עדים אחרים, שימסרו את הגט לאשתו אם לא ישוב מן המלחמה לאותו הזמן שהסכימו עליו.
נראה לומר שבאמת בנידונינו איננו צריכים לתקנת המהריב"ל, שונה נידונינו מנידונו של המהריב"ל, בתקנתו, התנאי הוא בחלות הגירושין, שאם לא יבא עד זמן מסוים, יהיה גט משעת נתינה, ואם יבא לפני אותו הזמן, לא יהיה גט, אבל בנידון דידן אין שום תנאי בחלות הגירושין, שהבעל ממנה את הסופר לכתוב גט לאחר זמן בלי שום תנאי, ואת התנאי הוא מתנה בשליחות, שהשליח יהיה שלוחו דוקא אם לא ישוב, ואם ישוב לביתו אין כאן שליחות כלל, זהו ממש כתקנתו הראשונה של המהרי"ט (בתשובה הנזכרת), וז"ל: שהגט עצמו יצוה עליו לכתבו בלי שום תנאי לא בכתיבה ולא נתינה, אבל במינוי השליח יכול להתנות ולומר, הרי צויתי לכתוב גט לאשתי שינתן לה בלי שום תנאי, ואתה פלוני אני ממנה אותך שליח על תנאי, אם לא באתי מכאן ועד י"ב חדש שתהא שלוחי מעכשיו, ואם באתי בתוך י"ב חדש אי אתה שלוחי וכו', ע"כ. ועל התנאי שהותנה קודם כתיבת הגט כותב, שאינו פוסל, שאינו תנאי בעיקרו של גט אלא בשליחות, ודאי שתקנת המהרי"ט יותר מורכבת מהצעתינו כאן, משום שהמהרי"ט חיפש תקנה נגד ביטול הגט ע"י הבעל אם לא ישוב לביתו ע"ש בתשובתו.
ההבדל בין תקנת המהריב"ל לתקנת המהרי"ט הוא בזה, שלפי המהריב"ל התנאי הוא בגירושין, ומשום הכי הבעל צריך להתנותו שלא בפני הסופר, וגם באופן זה אינו מועיל כלום לפי שיטת הרמב"ם, אמנם לפי המהרי"ט, אין שום תנאי בגירושין עצמן, ומכיון שהתנאי הוא בשליחות, שפיר דמי אפילו לפי הרמב"ם, ויכול להתנותו גם בפני הסופר, ואין בכך כלום שהסופר ידע על התנאי,
הנה גם בלא תקנת המהרי"ט, יש לנו ראיה מדברי הרמב"ן, שכשמתנה התנאי בשליחות, אין לנו לחוש לתנאי שהותנה על פה לפני כתיבת התורף, בחידושיו (גיטין פד ע"ב) הביא דברי הראב"ד, שמכשיר בתנאי דעל מנת כשהזכירו לפני התורף, וראיתו ממשנה במי שאחזו, דכתבו ותנו גט לאשתי אם לא באתי מכאן ועד י"ב חודש, מוכח דאם אמר להם בפירוש שיכתבו מעכשיו, ויתנו לאחר י"ב חודש אם לא יבא הגט כשר לכולי עלמא, וכן אם אמר להם שאם לא יבא לאחר י"ב חודש יכתבו ויתנו לאחר י"ב חודש, כשר אם עשו כדבריו, ואע"פ שנכתב אחר התנאי, הגם שהרמב"ן מסכים לעצם הדין, דתנאי על מנת אינו פוסל, אפילו הזכירו קודם התורף, דחה ראית הראב"ד, וכתב, וז"ל: וזו אינה ראיה, דהתם אין נתינה [צ"ל נתינת] תנאי בכתיבה אלא בעדים הוא, שלא עשאן שלוחים להולכה אלא לאחר י"ב חדש, אבל הגט לא על מנת נכתב כלל, עכ"ל. הוא הדין בנידונינו שממנה את השליח להוליך גט לאשתו דוקא אם לא ישוב לביתו לזמן הקבוע, א"כ אין אנו צריכים לתקנת המהריב"ל, שהוא מקביל לתנאי בעצם הגירושין, אלא הבעל שפיר יכול למנות סופר ועדים שיכתבו גט לאשתו בלא שום תנאי, ואת השליח ממנה שימסור את הגט דוקא אם לא ישוב מן המלחמה לאותו זמן שנקבע, ומינוי שליחות על תנאי יכול להיות גם בפני הסופר ובפני העדים הראשונים, ואין צורך בשני כיתי עדים, וגם לא איכפת לן שהתנאי בשליחות ידוע גם לסופר, מכל מקום בגט עצמו אין שום תנאי אלא שהוא גט לאחר זמן.
<b>ג. חשש פיוס וביטול הגט</b>
אמנם יש כאן בעיה נוספת לפותרה, במשנה בפרק מי שאחזו (גיטין עו ע"א), "הרי זה גיטך כל זמן שאעבור מנגד פניך שלשים יום, היה הולך ובא הולך ובא, הואיל ולא נתיחד עמה הרי זה גט", ומקשה הגמרא "וליחוש שמא פייס", ותירצו "באומר נאמנת עלי לומר שלא באתי". ויש לעיין אם יש לחוש בנידונינו לשמא פייס, ואם לא לפיוס, האם יש לחוש שבמשך הימים הבעל ביטל את הגט והשליחות, לכאורה עניננו דומה לפסק הרמב"ם (גירושין פ"ט הכ"ה): נתייחד עמה אחר שאמר להן לכתוב ולחתום וליתן לה, הרי אלו לא יכתבו, וקל וחומר הדברים, אם הגט שניתן לה לידה כשנתייחד עמה נפסל הגט שמא בעל, קל וחומר לזה שלא נכתב, ואם כתבו ונתנו לה אחר שנתייחד עמה אינו גט, ע"כ.
פירוש דבריו כתב המגיד משנה שהרמב"ם סבר כיון שנתייחד עמה אחר האמירה הרי הוא כאילו בטל שליחותם, א"כ בנדונינו לפי הרמב"ם יש לחוש לביטול השליחות לכתיבת ולנתינת הגט. גדולי הפוסקים דנו על חשש פיוס וביטול וביררו דעתם, התשב"ץ (ח"א סימן קיח) דן בחשש פיוס בגט שכיב מרע, ואפילו אם לא אמר נאמנת עלי לומר שלא באתי, [כך היה מנהגם בגט שכ"מ שלא אמר], המהרי"ט (ח"ב סימן יט) דן גם על חשש ביטול, אמנם קרוב לעניננו נמצא בתשובת מים עמוקים (סימן ה) לר' אליהו מזרחי.
נעיין תחלה בתשובת הרא"ם, שנשאל: ראובן היה רוצה ללכת למדינת הים, ואמר לשמעון שיכתוב גט לאשתו אחר שלוש שנים מהיום, אם לא יבא במקום שאשתו שם, ואמר ללוי ויהודה שיחתמו בו ויתנוהו לאשתו, וכשיצא ללכת והלך מהלך יום או יומיים עד שפת הים, נמצאו שם מונעים ומנעוהו מלעבור, וחזר לביתו, ואחר ימים יצא והלך לדרכו, מהו?, מי אמ
רינן דבריו הראשונים במקומם עומדים, ואחר שלוש שנים אם לא יבא, יכתוב לו שמעון גט לאשתו ויחתמו בו לוי ויהודה ויתנוהו לאשתו, או דילמא יש לחוש שמא כשחזר לביתו ונתייחד עמה פייסתהו שלא ילך וחזר ובטל הגט, ואמר כל גט שיכתוב לי שמעון לאשתי יהא בטל, ששוב לא תוכל להתגרש בגט זה, מאחר שכבר בטלו, ע"כ השאלה. בתשובתו החליט הרא"ם שאין לחוש כאן לשמא פייס וביטל הגט.
נזכיר כאן שתים מראיותיו, האחת, מפלוגתת בית שמאי ובית הלל בדין המגרש בגט ישן (גיטין עט ע"ב) לבית שמאי לא חיישינן שמא יאמרו גיטה קודם לבנה, ולבית הלל חיישינן, ועתה, אם כשנתייחד עמה יש לחוש לפיוס ולביטול הגט, מה לנו לגזרה זו של שמא יאמרו וכו', הלא אפילו לבית הלל אינו אלא חשש דרבנן, ולפי הדין אם נתגרשה בגט ישן תינשא בו אפילו לכתחילה, אמנם אי חיישינן לפיוס ולביטול הגט, הרי הגט נעשה לחספא בעלמא ואין לגרש בו מדאורייתא, מוכח איפוא שבסתם אין לחוש לא לפיוס ולא לביטול הגט.
ראיה נוספת, מסוגיא בפרק מי שאחזו (גיטין עו ע"א) שהנידון דומה לנידון השאלה, "דתנן הרי זה גיטך אם לא באתי מכאן עד שלשים יום, והיה הולך מיהודה לגליל, הגיע לאנטיפרס וחזר, בטל תנאו", ומקשה הגמרא, "למימרא דאנטיפרס בגליל הוא קיימא, ורמינהו אנטיפרס ביהודה וכפר עותנאי בגליל וכו'". ופירש רש"י, וז"ל: סמוכים זה לזה בספר, זה בראש יהודה וזה בראש גליל, הלכך היה הולך מיהודה לגליל והגיע לאנטיפרס וחזר לא בטל תנאו, דאכתי לא אזיל לגליל, וכי אזיל ומשתהי הוי גיטא, לכך הזכיר לה בתנאי שאני הולך מיהודה לגליל, דלא לימני תלתין יומין אלא מיום שיגיע לגליל וכו', ע"כ. הרי שאפילו אם כבר נתן הגט לאשתו, ויצא ללכת לגליל וחזר לביתו קודם שהגיע לגליל ושהה עם אשתו, הגט קיים, ואם יצא סוף כל סוף לגליל, תהיה מגורשת, והיינו טעמא משום דבכגון זה לא חיישינן לפיוס ולביטול.
הרא"ם (הובא לעיל פרק זה סוף אות א) החליט בפשיטות, שכל היכא שהגט אינו נכתב אלא לאחר זמן, אין לחוש לגט ישן, אפילו נתייחד עמה אחר האמירה לסופר ולעדים, וגם אין לחוש כאן לשמא יקדשה מחדש באותו יחוד, ופשוט שזה לא שייך אלא היכא שלאחר קיום התנאי הגירושין חלין מעכשיו, אבל בענינו הלא האשה לא תהיה מגורשת אלא לאחר זמן, והיא אשתו עכשיו ומה לו לקדשה מחדש, וכתב שגם מכח סברא אין לחוש כאן לביטול הגט, וז"ל: ומה שטען שאף על פי כן הרי בטל הגט באותה ביאה, כיון שבא עליה בתורת אישות אין לך בטול גדול מזה, אינה טענה, מפני שכיון שתלה הגט בזמן, הוא חושב שעד אותה העת שיגמרו גירושיה היא אשה גמורה ומותרת לו, והוא בא עליה בתורת אשתו, לא שהוא מבטל הגט בביאתו וכו', ע"כ. ודאי שהוא הדין בנידון דידן. שהרי כוונתו היא שלא תעגן אם לא ישוב בסוף המלחמה, אבל עד אותו זמן רוצה שתשאר אשתו, ולמה לו לבטל את הגט, הרי אשתו היא לכל דבר בלאו הכי.
גדולה מזו מצאנו ברא"ש (גיטין פ"ד סימן ו) המגרש את אשתו מרצונו ולא בטל מודעא, אין בו חשש, דכיון דמדעתו מגרשה אין חשוד לקלקלה בידי שמים, ע"כ. וכל שכן בנידונינו שדעתו להגן עליה שלא תעגן, למה נחוש שיבטל את הגט או השליחות וכן יש ראיה מהבית שמואל (סימן קמד ס"ק יד) שהקשה על שנויה דגמרא, באומר נאמנת עלי שלא באתי, דמאי מהני הך נאמנות, הלא יש לחוש שמא ביטל את הגט בלא דעתה, ותירץ די"ל כיון דאינו מבטל אלא מחמת חיבתה, מסתמא מודיע לה שביטל הגט, הרי שגם הבית שמואל פסק שאין לחשוד את הבעל שיבטל בכדי להכשילה, וכל שכן בעניננו שממנה את הסופר והשליח לכתוב וליתן את הגט לאחר זמן, שרוצה להצילה מכבלי העיגון אם לא ישוב.
החליט איפוא הרא"ם, באותו מקרה ששאלוהו שאין לחוש לפיוס וביטול, אמנם לא בירר את היסודות, מתי יש לחוש לשמא פייס, ובאמת במה שנשאל לא היה צורך בזה, נעיין כאן בבעיה זו, במה תלוי אם לחוש לפיוס או לא רש"י (גיטין כט ע"ב ד"ה ליחוש שמא פייס) הגדיר מדוע אין לחוש לשמא פייס, במי ששולח גט לאשתו ממדינת הים, תוספות (גיטין יח ע"ב ד"ה חיישינן שמא פייס) הביאוהו, והקשו מהא דאמרינן בגמרא (שם יח ע"א) דמשליש אדם גט לאשתו ואמר לו אל תתנהו לה אלא לאחר ג' חדשים, ולשמא פייס לא חיישינן, הרמב"ן והרשב"א (בחידושיהם שם) טרחו בישוב קושיות התוספות.
התשב"ץ (בתשובותיו ח"א סימן קיח) סיכם פירושיהם, וז"ל: שלא בכל מקום אנו חוששין לפיוס, אלא במקום שאנו מכירין שהוא אינו חפץ בגירושיה, כגון ההיא דהמביא תניין, כתב ולא חתמו עד לאחר עשרה ימים, דס"ל לריש לקיש דאפילו רבי שמעון פסיל ליה, דכיון דלא אחתמיה עד השתא, רגלים לדבר שמא פייס, ואפילו בהא ס"ל לרבי יוחנן דאם איתא דפייס קלא אית ליה, וכן נמי בכגון ההוא דפרק כל הגט, ההוא דשדר גיטא לדביתהו ואמר לשליח לא תיתביה ניהלה עד תלתין יומין, והוינן בו וליחוש שמא פייס וכו', דכיון דאמר ליה לא תותביה ניהלה עד תלתין יומין, מוכחא מלתא דלא גמר בנפשיה למיגרשה ודעתיה לפיוסא, וחוששין שמא פייס, ובהא אפילו ר' יוחנן מודה וכו', וכן נמי בכגון ההיא דפרק מי שאחזו, הרי זה גיטך שאעבור מנגד פניך שלושים יום, דכיון דרמי תנאי בגיטא ועבר עליה, שהיה הולך ובא, רגלים לדבר דדעתיה לפיוס, וחוששין לפיוס, אבל אי ליכא רגלים לדבר אין חוששין לפיוס וכו', ע"כ.
נראה שלזה כיון הבית שמואל (סימן קמד ס"ק יד) דהקשה לפוסקים דסברי דחיישינן שמא בא בסתר ופייס, למה לא חיישינן שמא ביטל הגט לבדו, ותירץ דאינו דומה חשש דשמא פייס לחשש דשמא ביטל, דשם התנאי היה אם אעבור מפניך, חיישינן שמא בא, דהא התנאי קאי על זה אבל לחוש שמא ביטל הגט לא חיישינן, ובהא דמשליש גט לאשתו, שג"כ מאריך לו זמן של ג' חדשים, ומכל מקום לא חיישינן לשמא פייס, היינו טעמא, דאין הוכחה שמשום שלא גמר בלבו לגרש מאריך לה זמן, בכדי שיכול להתפייס אם ירצה, לפי שמה שמאריך הזמן היינו משום דבעינן ג' חדשים של הבחנה בין זרעו של ראשון לשל שני, ומסיים, שכל זה כתבו המפרשים לישב אלו השמועות, שדבריו מיוסדים על דברי תוספות הרמב"ן והרשב"א.
נמצאנו למדין, שהכלל הוא, דוקא שיש רגלים לדבר שלא גמר בלבו לגרש, ומהסס אם לגרש או לא, והאריך לעצמו זמן חלות הגירושין, בכדי שיכול לשנות את דעתו ולהתפייס עם אשתו, אז יש לחוש לשמא פייס, אבל בלאו הכי לא, משום זה החליט התשב"ץ שבגט שכיב מרע אין צריך להאמינה שלא נתפייסו ולא ביטל [או לא ביטלו] את הגט, דבשלמא כשלא גמר בלבו לגרש את אשתו ורוצה לחזור, איכא למימר אולי יפייסנה ויבטלו את הגט, אבל בשכיב מרע מה יועיל ביטול הגט לענין שיחזור עמה, אם ימות נתפרדה חבילה ואי קאים הא דידיה היא.
כעין זה כתב המהרי"ט (ח"ב סימן יט) ללמוד מדברי הרשב"א (באמת יכל להביא הרמב"ן שכתב כהרשב"א), שדוקא היכא שהאריך את הזמן הדברים מוכיחים שהיה רוצה לתת ריוח לגירושין שמא יתפייס, וזה לא שייך בגט שכיב מרע, המהרי"ט מצדד, שבגט שכיב מרע אין צריך להאמינה שלא פייס, משום שאין לחוש לפיוס, מסברת התשב"ץ, ומצרפה לסברת הר"י בפרק שני דגיטין (יח ע"ב ד"ה שמא פייס) שכתב לפי רש"י ורבינו תם דלעולם לא חיישינן לשמא פייס ממש, אלא ללעז בעלמא, חיישינן שמא יוציא הבעל לעז שבטל את הגט, וכתב המהרי"ט שאין לחוש לזה אלא היכא שיש לומר שדעת הבעל לערער ולעכבה מלהנשא, כדי שתחזור עמו, אבל בגט שכיב מרע שהתנאי הוא אם ימות באותו הזמן, אם לא ימות דידיה היא, ואם ימות מי יערער בשבילו, וסיים "ובכל כהאי גוונא לא חיישינן, שאינו חשוד להכשילה ולא לעגנה בדבר שאין לו הנאה, כיון דמתחילה על דעת כן כתב לה גט, כי היכי דלא ליפול קמי יבם", ע"כ.
נראה לפי כללים אלו היוצא לעניננו, מה שמאריך זמן כתיבת הגט וחלות הגירושין עד זמן קבוע לאחר גמר מלחמה, ודאי אין רגלים לדבר שבדעתו להתפייס, אין שום ספק אצלנו שדעתו ברורה, שדוקא אם לא ישוב מן המלחמה לזמן המוסכם רוצה שיחולו הגירושין, בכדי שלא תתעגן אשתו, ואם במשליש גט לאשתו, ואמר שיתנהו לה לאחר ג' חדשים אמרינן שאין לחוש שמא פייס, שאין במה שהאריך זמן הגירושין הוכחה לפיוס, כל שכן הכא, שעצם כוונתו לטובתה שלא תתעגן, דומה זה ממש למה שכתב התשב"ץ בגט שכיב מרע דאמאי יתפייס ויבטל הגט, הלא אם ישוב מן המלחמה, השליחות לכתוב וליתן גט בטלה מעצמה ודידיה היא, ואם לא ישוב, מסתמא אבד במלחמה שמת בלי עדים ונתפרדה החבילה.
כן שייכת כאן סברת המהרי"ט אליבא דהר"י בפירוש שיטת רש"י ותוספות שטעם החשש הוא משום לעז, ולמאי ניחוש, שמא באמת הוא חי באיזה מקום אלא שאינו רוצה לשוב אל אשתו, א"כ ודאי שלא התפייס, ומה לו לבטל את השליחות, אדרבה אם אין מבטלה יכתבו ויתנו את הגט לזמן הקבוע אם לא ישוב, ואין לנו לחוש שרצונו להכשילה ולעגנה, ואם במקרה מן המקרים יארע שבאמת החיל לא מת, אלא שנפל ליד האויב ואינו יכול לשוב ולהתקשר עם אשתו בסוף המלחמה, הלא אם זמן כתיבת הגט והגירושין יקבע רחוק דיו מסיום המלחמה, כמעט שאין לחוש לזה, בפרט בזמננו שע"י כל מיני אמצעים חדישים אפשר להתקשר מסוף העולם ועד סופו תוך רגעים אחדים, ואם באמת יקרה שלא תהיה לו הזדמנות להודיע לאשתו שהוא בחיים, למאי ניחוש שיבטל את הגט בדבר שאין לו הנאה ממנו, ורק יכשילה באיסור אשת איש.
ישנה סברא נוספת, שאין לחוש בנידונינו לפיוס ולביטול, המהרי"ט (בתשובה שם) מביא מהרשב"א (בקשתיו שם בחידושיו ולא מצאתיו) הסבר נוסף, בהא דשמא פייס, היינו משום דעיקר הביטול תלוי בפיוס שנתפייס ובכגון זה דקדק הש"ס שמא פייס, הילכך היכא דאין קטטה בין איש ואשתו שיצטרך לפייסה לא חיישינן, המהרי"ט הוציא מסברת הרשב"א דהיכא שאין לחוש לפיוס משום קטטה, כגון בשכיב מרע שאין שום קטטה ביניהם, והבעל מצטער על אפשרות הפירוד מאשתו, ונותן גט לאשתו, לטובתה מתכוון שלא תתעגן ותיפול קמי יבם, היאך נחוש שיבטל לעגנה ותיפול לפני יבם, והיינו הך בנידונינו, שהרי מה שהבעל ממנה סופר ועדים ושליח לכתיבת ולנתינת הגט, היינו דוקא משום שהוא דואג לאחריתה ולא משום קטטה, ולטובתה קא מכוין, אין מקום לחשש פיוס משום לעז לפי רש"י ור"ת, ולא חשש פיוס וביטול הגט לפי הרי"ף והרמב"ן.
אלא שעדיין לא יצאנו ידי חובת ביאור הענין לגמרי, הנה פסק הרמב"ם (הובא לעיל בראש אות ג) אם נתייחד עם אשתו אחר שאמר לסופר לכתוב ולשליח ליתן לאחר זמן, וכתבו ונתנו אינו גט. וא"כ גם בנידן דידן הדין כן, כבר עמד בזה הרא"ם (בתשובתו הנ"ל) והחליט שאע"פ שהרמב"ם חולק בזה, מכל מקום יש לסמוך על הרמב"ן והרשב"א והרבה מהמפרשים האחרונים שחולקים עליו, גם ר' יום טוב צהלון בספרו שו"ת מהרי"ץ (סימן קעה) דן בשאלה דומה לזו שברא"ם ופסק כמותו, שאין לחוש לא לפיוס או ביטול וגם לא לגט ישן, אלא שהוא מביא ראיה מדברי ר"ת שחולק על הרמב"ם, דאיתא (יבמות נב ע"א) "אמר רמי בר חמא הרי אמרו, אמר אחד ללבלר כתוב גט לארוסתי לכשאכנסנה אגרשנה, הרי זה גט, מפני שבידו לגרשה", והקשו בתוספות (שם ד"ה לכשאכנסנה אגרשנה) שדין זה סותר הא דאיתא (גיטין כו ע"ב) שבכגון זה אינו גט, שמא יאמרו גיטה קודם לבנה, ותירץ רבינו תם דביבמות איירי כשכתב בגט זמן שאחר הנשואין, שהוא זמן נתינה, ולא הוי גט ישן, שלא נתייחד עמה אחר זמן הכתוב בגט, ובאופן זה הרי זה גט, ואפילו לגרש בו לכתחילה, וההיא דכל הגט, שכתב זמן שקודם הנשואין.
הרי לך בפירוש שרבינו תם חולק על הרמב"ם, וסבר שאפילו אם נתייחד עמה, אחר שאמר לסופר ולעדים כתבו ותנו גט לאשתי לאחר זמן, כל שלא נתייחד עמה אחר הזמן הכתוב בגט, אין לחוש לגט ישן, ואפשר להוסיף על דבריו, שגם הרא"ש סובר כרבינו תם, שהביא תירוצו ביבמות (שם), הטור והשו"ע (סימן קלב סעיף א) פוסקים שניהם כהרא"ש ורבינו תם, א"כ רבינו תם הרמב"ן הר"ן הרא"ש הטור והשו"ע חולקים על הרמב"ם, וסוברים, שכל שנתייחד עמה קודם כתיבת הגט, אין לחוש לגט ישן, ולא לשמא פייס וביטל את השליחות, איברא שהרא"ם סמך עצמו על הרמב"ן והרשב"א, משום שהיה שעת הדחק, שבשאלתו הבעל כבר הלך לדרכו למדינת הים ואי אפשר להביא ממנו גט אחר, אמנם גם נידונינו הוא שעת הדחק, האם יש לנו שעת הדחק חמורה יותר משעת מלחמה וחרם, שיש לחוש לעיגונן של רבבות של בנות ישראל חו"ח.
אלא שלעניות דעתי אפשר לצדד, שהתקנה שאנו מציעים בנידונינו אינה נוגדת לשיטת הרמב"ם, שהנה עצם פסקו של הרמב"ם קשה להולמו, שתמהו עליו, הרמב"ן (גיטין כו ע"ב ד"ה ה"נ גזירה שמא יאמרו גיטה קודם לבנה) הרשב"א (גיטין עט ע"ב ד"ה איכא דאמרי) והר"ן (סוף פרק הזורק) איך פסק שהגט בטל לגמרי, הרי רק לשמא פייס יש לחוש, ואינה אלא ספק מגורשת, במגיד משנה תירץ שמדין קל וחומר, מהיכא שהגט ניתן ליד האשה כשנתייחד עמה, למד הרמב"ם את פסול הגט וביטולו, שהרמב"ם סבר שכל שנתייחד אחר האמירה הרי הוא כאילו ביטל בפירוש את שליחותם, דודאי חזר בו ואינו רוצה עוד לגרשה, מוכח איפוא דהכא היינו טעמא, משום שמעשה הייחוד הוא רגלים לדבר שרוצה לחזור אל אשתו, וממילא נתפייס וביטל את הגט, אבל זהו דוקא באופן שרגלים לדבר שנתפייס, וגם כאן מה שהאריך זמן כתיבת ונתינת הגט, הוא ראיה שעוד לא גמר בלבו לגרשה, ומשום הכי נתן רווח לכתיבת הגט ולנתינתו, כדי שיחליט אם להתפייס.
וכבר הוכחנו לעיל, שבנידונינו אין רגלים לדבר במה שהאריך את זמן כתיבת וחלות גט, ואין צורך כאן בביטול, וגם אין מקום לפיוס א"כ בנידונינו גם הרמב"ם יודה שאין שום ראיה במה שנתייחד, ואין שום חשש שנתפייס וביטל את השליחות יתרה מזו, בנידונינו, הגם שממנה סופר וכו' לכתיבת ולנתינת הגט, עדים אנו שאין רצונו להפריד בינו ובין אשתו, ועד אותו הזמן הקבוע הוא רוצה באשתו, ובהמשכת חיי האישות עמה, ודאי שבכגון זה אין לומר שמשום שנתייחד עמה אחר האמירה יש לחוש לפיוס או לביטול, אדרבה זאת היתה כוונתו ורצונו מעיקרא, להמשיך חיי האישות עם אשתו, ושהגט לא יכתב עד לאחר זמן, באם לא ישוב לביתו, ולא שייך כאן דינו של הרמב"ם כלל.
הוכחנו איפוא, שאם החיל ממנה סופר לכתוב ועדים לחתום גט לאשתו, אחר זמן מוסכם, אחר גמר המלחמה, בלי שום תנאי, ומתנה עם שליח שיתן את הגט לאשתו, אם לא ישוב מן המלחמה לביתו לזמן המוסכם, שפיר דמי, ואין לחוש לא לגט ישן ולא לתנאי לפני כתיבת התורף, וגם לא לשמא פייס ולשמא ביטל.
בכדי לחזק דברינו, יש לצרף את המובא בבית יוסף (סימן קמד) בשם ר' יוסף בן זמרון שקבל מרבו בן הרשב"ץ בעל התשב"ץ, מצאתי דבריו מלה במלה בתשובות מבי"ט (ח"א סימן יג), וזה לשון הר' יוסף בן זמרון בתשובת שאלה: וכדי להקל מעליך, ראיתי להעיר לך אוזן ולהשיאך עצה טובה שקבלתי ממורי הר' שלמה ברבי שמעון בר צמח ז"ל, בענין מי שהוא מקניט את אשתו לתת גט לזמן, ובא בתוך הזמן ומבטלו, ואח"כ הולך עליה ומעגנה, כתב ז"ל, שיש לגדור הדבר הזה, שמכריחין האיש עד שיצוה לסופר ולשני עדים, שכל זמן שיתעכב ל' יום או יותר מזה, רצה לומר, זמן ידוע שיקבע לה, ויתעכב אותו זמן ולא יבא, שהסופר יכתוב גט כשר לאשתו לשמו ולשמה ולשם גירושין, ושימסרוהו לה העדים, ושיהיו העדים נאמנים שלא בא בתוך הזמן, ושכל עד שיעיד שביטל השליחות הסופר והעדים עדותו בטלה מעכשיו, ושתהא היא נאמנת, שכל זמן שנתייחד עמה שלא פייסה לבטל השליחות, ובדרך זו אפילו יבא מאה פעמים ויתייחד עמה וילך, כל זמן שלא יתעכב הזמן שקבע, הרי היא אשתו, ואם יתעכב, הרי הם יכתבו הגט ויתנוהו לה, אותו הסופר ואותם העדים בעצמם ואי אפשר שיעגנה, ובדרך זו שוב אין לחוש, אלא אם יבטל שליחותם בפני הסופר והעדים, אם עשה כן חייבים בית דין לכופו כבראשונה, וכן כל פעם ופעם שירצה לבטל שליחות הסופר והעדים, וכל זה לתקן עגונות, כדי שלא ישבו צרורות חיות, ובזה יהיה האיש מנוקה מהעונות, והאשה מעיגונה, עד הנה דברי רבי ז"ל, זה מה שראיתי להשיבך עליו בארוכה עכ"ל, ע"כ במבי"ט.
הרי לך סמך נוסף לדברינו, שהיכא שהגט נכתב לאחר זמן, ונתייחד עמה קודם לכתיבת הגט, אין לחוש לגט ישן, ואם התנאי בשליחות ולא בגט עצמו, אין לפסול את הגט משום תנאי שהותנה קודם התורף, אלא שהר"ש בן הרשב"ץ חידש עצה גם נגד חשש ביטול, שהבעל יבטל מעכשיו כל עד שיעיד שביטל השליחות הסופר והעדים, וגם שיאמנו עליו דברי אשתו שלא ביטל השליחות, ובענין זה אין לחוש לביטולו, אלא אם יבא לפני הסופר והעדים ויבטלם, מדהביאו המבי"ט והבית יוסף תקנה זו, שמע מינה שמסכימים לתקנה, והנה באותו נידון היו רגלים לדבר שהבעל היסס מאד בגירושין אלו, שהרי היה חוזר ובא חוזר ובא, ובאמת ביטל הגט, מכל מקום הכריחוהו שיבטל מעכשיו כל עדות שביטל השליחות, הגם שעשו זאת משום שהיה מקניט את אשתו, מכל מקום לעצם הדין אין נפקא מינה, מכל שכן בנידון דידן, שכל מה שהבעל עושה לטובת אשתו הוא מתכוון, ואין לחוש לביטול הסופר והעדים והשליחות כנ"ל, ואם רוצים להחמיר עוד, אפשר לצרף מה שתיקן הר"ש בן הרשב"ץ, שהבעל יבטל מעכשיו כל עד שיעיד שביטל השליחות, ויאמין את אשתו לומר שלא ביטל, באופן זה נראה שיצאנו מידי כל החששות. וה' יגן בעדנו ובעד כלל ישראל.
אמנם גם 'גט זמן' הנזכר לא יועיל בכל המקרים, אם הסופר ימות במשך המלחמה והבעל לא ישוב אז, אי אפשר לכתוב גט זה, בפרט בימינו אלו שהמלחמות אינן מתנהלות עוד רק בשדה הקרב, וכל האזרחים בעירות ובישובים נמצאים בחזית המלחמה האוירית, ומי יודע מה ילד יום, ודאי שיש לחוש לשמא יפול הסופר או העד במלחמה, אבל אילו היה אפשר למנות את הסופר והעדים בכתב, באופן שהבעל כותב שממנה את הסופר והעדים שקוראים את כתב ידו כעת אז היתה תקנה, המסמכים אפשר לטמון במקומות בטוחים ורובם ככולם ישארו אחר המלחמה, מכיון שיש קשר בין הדין דכתב בכתב ידו, לאומר אמרו, נעיין תחילה בדיני מסירת מילי לשליח, ואח"כ נברר בע"ה את השאלה של כתב בכתב ידו.
<h3>פרק ג; מסירת מילי לשליח</h3>
<b>א. הדין באומר אמרו</b>
בפלוגתת רבי מאיר ורבי יוסי (גיטין סו ע"ב), פסקינן (שם סז ע"א) כמאן דמפרש פלוגתייהו מטעם מילי אי מימסרן לשליח או לא, והלכתא כרבי יוסי דאמר מילי לא מימסרן לשליח. אמנם רבו השיטות באומר אמרו, עיקרן מובאות בבית יוסף (אה"ע סימן קכ) נראה שכוון לסכם כולן, משמע מדבריו, שפלוגתת הראשונים באומר אמרו היא, האם הגט בטל מדאורייתא, או שהוא ספק גט, ואם נתגרשה בו הרי זו ספק מגורשת, לפי הבית יוסף, הרי"ף והרא"ש הלכות גדולות ורבינו חננאל כאחד, סוברים שבאומר אמרו הגט בטל מדאורייתא, והרמב"ם חולק, ופסק שהגט פסול מדרבנן, ופירשו הבית יוסף דמספקא ליה אי פסקינן כשמואל, [להמבואר בסוף התקבל שאינו פוסק כרבי יוסי באומר אמרו], וכן דעת הר"ן הר"י והרמב"ן ובעל התרומות המרדכי הסמ"ג והסמ"ק והכל בו שסברו כן.
הטור (סימן קכ) הביא רק שתי שיטות באומר אמרו, שיטת הרי"ף והרא"ש דהגט בטל, ושיטת הרמ"ה שהאשה שנתגרשה באומר אמרו הרי היא ספק מגורשת, להלכה פסק הרמ"א (שם סעיף ד) שאם עבר וגירשה ע"י אומר אמרו לסופר ויכתוב וכו' הוי ספק מגורשת. אמנם כבר השיג עליו בספר גט פשוט שאין זה מספיק להלכה, דכמה סברות וחלוקי דינים יש בדבר, יש לשים לב למחלוקת העצומה בין הרד"ך (בית ג-ה-ו) ומהר"ם אלשקר (תשובות כ-כד) באומר אמרו, אם נשאת ע"י גט זה אם תצא או לא, לפי הרד"ך אפילו אם נשאת תצא, ולפי המהר"ם אם נשאת לא תצא, הגם שבפרי חדש פסק כהרד"ך, המעיין בספר גט פשוט ובשו"ת מהרי"ם מבריסק (סימן לב) יבין שאין הדבר פשוט כלל, באמת ישנן בזה שיטות רבות ממה שהוזכרו בטור ובבית יוסף.
הים של שלמה (גיטין שם) בעיקר קרא תגר על הטור והבית יוסף שהחמירו יותר מדי בדין אומר אמרו, ותמה על דבריהם, ראשית, שכתבו שהרא"ש הלך בשיטת הרי"ף, שזה אינו, נכון שבפרק התקבל הרא"ש מביא דברי הרי"ף, דפסק דבאומר אמרו הגט בטל, אמנם בפרק המגרש גבי דינו של חתם סופר ועד (גיטין פח ע"א), משמע שדעתו נוטה לפסוק ככל הני אמוראי בסוף התקבל, דסברי, דאומר אמרו כשר, וממילא חתם סופר ועד פסול, ומכיון שמסיים שם את הענין עם מסקנת הר"י, שמכיון שאינו ברור אי לפסוק כסוגית התקבל או כסוגית הגמרא במי שאחזו, ראוי להחמיר בשתיהן, משמע שגם הרא"ש מסכים עם הר"י, שבאומר אמרו הגט פסול מספק ואינו בטל מן התורה, באמת כך מוכח בפירוש מתשובות הרא"ש שהרי פסק (כלל מה סימן ח, וכט) הלכה למעשה, שיש לחוש לדברי הר"י שחתם סופר ועד פסול], כבר העירו על זה גדולי הפוסקים שהא בהא תליא, דאם באומר אמרו הגט בטל, אז חתם סופר ועד כשר, ואם חתם סופר ועד פסול אז אומר אמרו כשר, אם כן מוכח מפסקו בתשובה שמה שהביא בפרק המגרש בשם הר"י הוא עיקר שיטתו, וקשה על הטור שכתב שאביו הרא"ש פסק כהרי"ף שהגט בטל.
שנית, השיג על דברי הבית יוסף שלר"י אומר אמרו ספיקא היא, אמת שכן משמע מדברי הר"י כפי שמובאים ברא"ש בפרק המגרש ובספר התרומה (סימן קכו), שהרי הר"י אינו חוזר מטעמו שפסק כשמואל בסוגיא דפרק התקבל, מטעם שאין חולק על שמואל דפסק כרבי יוסי במילי אבל לא באומר אמרו, אדרבה כל הני אמוראי שם סברי דאומר אמרו שפיר דמי, אלא שאין לעשות כן לכתחילה, ועוד שהוא סובר דהא דמוקים רב אשי כולה משנה דמי שאחזו (גיטין עב ע"א) כרבי יוסי אינו להלכה אלא לפרש המשנה כחד תנא, ואדרבה תמה הר"י על הר"ח איך הוציא הלכה דלא כשמואל מהא דרב אשי, ורק בכדי לישב שיטת הר"ח, כתב, וז"ל: משמע טעמו כדאמרינן באלו קשרים (שבת קיב ע"א) מדמתרץ רבי יוחנן מילתיה דרבי יהודה אלמא דסבירא ליה כוותיה כו', עכ"ל. הרי שאינו מיישב פסקו של הר"ח אלא בדוחק בדרך שמא.
נראה לכאורה למעיין באלו קשרים שאין לדמות שני הענינים, שאיתא (שם) בפלוגתת תנא קמא ורבי יהודה בדין סנדל, "אמר רבי יוחנן כמחלוקת לענין טומאה כך מחלוקת לענין שבת אבל לא לענין חליצה", והא דאמר אבל לא לענין חליצה אינו מתפרש אליבא דרבנן רק אליבא דרבי יהודה, ושפיר יש לדייק כמו שדייק הש"ס התם מדקמתרץ רבי יוחנן אליבא דרבי יהודה שמע מינה הלכה כרבי יהודה, דלמה יפרש פלוגתתם באופן שאין נפקא מינה לדינא ולא אליבא דרבנן אי פסק כמותם, אמנם בענינינו הרי קשה לפרש הך משנה במי שאחזו, שהרישא סותר לסיפא, והש"ס מסיק התם (גיטין עב ע"א) אליבא דחד לישנא, דמחוורתא רישא רבי מאיר וסיפא רבי יוסי, ובתר הכי אמר רב אשי כולה רבי יהודה היא, אין להוציא מזה שסבר שהלכה כוותיה דרבי יהודה, דודאי יותר נכון לפרש המשנה אליבא דחד תנא, מלפרשו אליבא דתרי תנאים, אף אם לא יסבור ר"א כר"י.
הר"ן (בפירושו על הרי"ף) בפלוגתת רבי מאיר ורבי יהודה במילי, מביא שיטת הר"י בשם ספר התרומה, ומביא טעם אחר ליישב פסק הר"ח, היינו משום דאליבא דר"א שהוא בתרא הוה הך משנה במי שאחזו סתם אחר מחלוקת בין רבי מאיר ורבי יהודה בהתקבל, וכיון דבחד מסכתא יש סדר, הוה ליה סתם ואחר כך מחלוקת והלכה כסתם, האי טעמא לא שייך אלא למאן דמסדר מי שאחזו אחר התקבל, טעם זה לא נמצא בספר התרומה שמביא את הטעם המובא ברא"ש, הר"ן ודאי הוציא זאת מחידושי הרמב"ן בסוף התקבל, וכבר דחה הרמב"ן גם טעם זה בישוב שיטת הר"ח וכתב, שמכיון שהא דאמר שמואל בהתקבל דהלכתא כרבי יוסי בדין מילי, בשם רבי אמרו, ולפי הסוגיא שם אינו פוסק כמותו באומר אמרו א"כ רבי עצמו אינו סובר כרבי יוסי באומר אמרו, ואין לסמוך על סתם משנה שרבי סתמו והוא חולק עליה. ועיין גם בביאור הגר"א (סימן קכ ס"ק יד) שמביא בשם התוספות שיש כח ביד אמורא לפסוק שלא כסתם.
לפי פשטות הלשון שהובא ברא"ש (בפרק המגרש) מיסוד ר"י בעל התוספות, ודאי מוכח שהר"י עצמו פוסק כמסקנת הגמרא בפרק התקבל אליבא דשמואל, דאומר אמרו כשר, אלא שמצדד שאפשר שגם הר"ח לא פסק כהסוגיא בפרק מי שאחזו אליבא דרב אשי לגמרי אלא לחומרא, כן הבין הרד"ך (בית ו חדר כ), בקיצור פסקי הרא"ש (סימן ו) סוכמו דברי הר"י, בזה הלשון: חתם סופר ועד פסול לר"י ואומר אמרו כשר, ע"כ. בחנם דחה מהר"ם אלשקר (תשובה כד) דברי הרד"ך בזה שהוציא הבנת שיטת הר"י מהמובא ברא"ש, כמו שכתב שם בתשובתו, הגם שנכונה הערת מהר"ם אלשקר, שבספר התרומה (סימן קכה) מובא הר"י שיש להחמיר גם באומר אמרו וגם בחתם סופר ועד, וצריך ביאור הרא"ש מה שהביא מיסוד הר"י ז"ל בעל התוספות, אדרבה כשנשוה הרא"ש וספר התרומה נמצא ששיטת הר"י במקומה עומדת להלכה, אלא שמטעם חומרא אינו רוצה לפסוק נגד הר"ח, זו ראיה לים של שלמה בפירוש שיטת הר"י, גם הבית אפרים (תשובה אה"ע סימן קו) מסכים עם הים של שלמה שהר"י לנפשיה סבר שיש להכשיר באומר אמרו, אלא שמחמיר משום הר"ח, הסמ"ג (גירושין סימן נ) הביא בפשיטות שר"י בר שמואל מסופק שמא הלכה כשמואל, וכל אמוראים שמכשירין אומר אמרו בפרק התקבל, יתפרשו בדרך שפירשנו דברי ספר התרומה, המעיין בסמ"ג מבין בבירור שדבריו לוקחו מדברי ספר התרומה.
עצם מחלוקת הרד"ך ומהר"ם אלשקר בפירוש דברי הר"י, נסובה סביב דברי הרב המגיד (זכיה ומתנה פ"ד הי"א) וז"ל: ומיהו באומר אמרו לפלוני ופלוני יש סוברין שאף בגט כשר, ע"כ. מפרשים ופוסקים רבים תמהו מי היש סוברין, לפי הרד"ך כוונתו להר"י בעל התוספות, אמנם מהר"ם אלשקר מבאר שכוונתו להרא"ה שחולק על הרמב"ן, וסבר דאומר אמרו לפלוני ופלוני, הוה כממנה שליח שלא בפניו ולא שייך בו דינא דמילי בשליחות, (להלן נברר שיטת הרא"ה), העיר הגט פשוט, שאין צריך לדחוק עצמנו, שהרי הדבר ברור שיש מגדולי הפוסקים דמכשירין באומר אמרו, רבינו ירוחם (נתיב כד סוף ח"ג) כתב וז"ל: והתוספות פסקו דמודה רבי יהודה שאם אמר אמרו לסופר לכתוב ולעדים ויחתמו שיכולין לאומרו וכו', עכ"ל. ודאי שאין זו שיטת הר"י בעל התוספות, שהוא פוסק כשמואל, לדברי ר"י תרתי אמר, ולפי תוספות מודה ר"י באומר אמרו (להלן נבאר עוד), הריב"ש (תשובה דש) הביא שיטת התוספות בזה"ל: לדעת התוספות וקצת הפוסקים שפסקו כשמואל דבאומר אמרו כשר, עכ"ל. אין זו אותה שיטת תוספות שהובאה במהרי"ח, אלא דומה יותר לשיטת הר"י.
לפי הר"ן, הרמב"ן פוסק כהר"י לפי ספר התרומה שיש להחמיר באומר אמרו וגם בחתם סופר ועד מטעם ספק, ועיין בגט פשוט שתמה על הבית יוסף שלכאורה דבריו סותרים זה את זה, שבתחילה הביא שיטת הר"ן בשם הרמב"ן שפסק לחומרא, וסיים דבריו וז"ל: לרמב"ן דבין כך ובין כך, כיון שלא שמעו מפיו בטל הוא, דדין תורה בגט, דלא הוה במקום הבעל אא"כ שמעו מפיו, ע"כ. אמנם באמת יש לתמוה יותר על הר"ן והבית יוסף, שכתבו שלפי הרמב"ן יש להחמיר באומר אמרו וכו' מטעם ספק, שהרי הרמב"ן כתב זאת בתחילה, ומשמע שמכח הטעמים שהזכיר הר"י, גם דעתו אינו נוחה מהפוסקים שלא כשמואל, ובהמשך דבריו, ז"ל: ואלו הייתי ראוי לחלוק הייתי מכשיר בו דשמואל עדיפא וכו', ושוב מצאתי דעת בעל התוספות ז"ל שמכריע ופסק באומר אמרו דכשר ולא תעשה דאפילו באתם חתומו פסול חתם סופר ועד וכו' וזהו דעת שראוי לסמוך עליו בחוור השמועה, ע"כ. משמע, שמלבד שיטת הר"י היתה ידועה להם שיטת בעלי תוספות אחרים, שהכריעו הלכה למעשה שבאומר אמרו הגט כשר, גם הריטב"א (גיטין עב ע"א) הביא הרבה מדברי הרמב"ן בסוף התקבל, וכתב בפשיטות שהלכתא כשמואל וככל הני אמוראי שם, באומר אמרו הגט כשר אבל לא תעשה, והכי קיימא לן, וראה שו"ת בית אפרים (סימן קו) הביא מהריטב"א שגם רבו הרא"ה פסק כשמואל ומכשיר הגט באומר אמרו, והזכיר פוסקים נוספים שהלכו בשיטת תוספות, והכריעו שבאומר אמרו הגט כשר לכתחילה.
נשאר איפוא, רק הרי"ף רבינו חננאל והלכות גדולות שפוסקים לגמרי כהך סוגיא דמי שאחזו, דבאומר אמרו הגט בטל, אבל כבר כתב הר"י בשיטת הר"ח שאפשר שגם הוא לא פסק באומר אמרו שהגט פסול מדאורייתא, אלא כוונתו שפסול מדרבנן מכח ספק, המרדכי הביא דברי הר"י, וסיים בזה"ל׃ יכול להיות דרב אלפס ור"ח דפסקו כמאן דפסלי אומר אמרו, לא לגמרי פסקו כמותן בין לקולא בין לחומרא אלא דיש לחוש לדברי שניהם, עכ"ל. הים של שלמה (גיטין בפרק התקבל) הביא את המרדכי, ותמה עליו שא"כ איך פסק הרי"ף בחתם סופר ועד שהוא כשר, דאם יש לחוש לדברי שניהם, גם חתם סופר ועד צריך להיות פסול. באמת יש להקשות כן גם לר"ח שפסק כהרי"ף דחתם סופר ועד כשר (הובא במרדכי ריש מי שאחזו).
אמנם תמה אני שהים של שלמה לא הרגיש שהבית יוסף (סימן קל) גבי דין חתם סופר ועד, מביא את המרדכי בפירוש שיטת הרי"ף, והקשה כקושייתו, הב"י כתב בישוב דברי המרדכי, וז"ל׃ ושמא דעת המרדכי שכתב [בשם הרי"ף] להכשיר בדיעבד, וכמו שכתב רבינו ירוחם שקיבל מרבותיו, שלא הכשיר הרי"ף חתם סופר ועד אלא דיעבד דוקא, עכ"ל. כנראה שודאי יש לסמוך על עדותו של הרי"ח בשם רבותיו, כהמרדכי משמע גם מדברי הרא"ש (לעיל), דאם נאמר שהרי"ף פוסק דבאומר אמרו בטל מן התורה, איך הביא הרא"ש דבריו בפרק התקבל כאילו פוסק כמותו, ובפרק המגרש מביא דברי הר"י ופירושו בשיטת ר"ח, שיש להחמיר גם באומר אמרו וגם בחתם סופר ועד, לפי המרדכי ניחא, אלא שקצת קשה לשון הרי"ף שכתב, דבאומר אמרו הגט בטל, משמע לגמרי, ויש לעיין.
עתה נעיין בדברי הרמב"ם, שהיא שיטה בפני עצמה, שכתב (גירושין פ"ב ה"ו) וז"ל׃ אמר לשנים או לשלשה אמרו לסופר ויכתוב גט לאשתי ואמרו לעדים ויחתמו, ואמרו לסופר וכתבו לעדים וחתמו וכו' הרי זה גט פסול, ומתישבין בדבר הרבה מפני שהוא קרוב להיות בטל, עכ"ל. הר"ן (ברי"ף בסוף התקבל) הקשה, א) הרי בחתם סופר ועד פסק דכשר, ב) מה פירוש הדברים 'שהגט פסול, וקרוב להיות בטל, הרי אם פסול, בנישאת לא תצא, ואם הגט בטל ומן התורה, אף כשנישאת תצא. ישנם שלשה דרכים עקריות בפירוש דבריו.
א) הרד"ך ביאר, שהרמב"ם פסק כרב רבי יוחנן ורבי ירמיה דחתם סופר ועד כשר, וממילא אומר אמרו פסול, אלא שמסופק אם הלכה כסוגיא דמי שאחזו שמשמע שהגט בטל מדאורייתא, דהיינו האם פסול או בטל, שנפקא מינה אם נתגרשה בגט זה, הויא ספק מגורשת ואם נישאת תצא, בכסף משנה העיר, שלפי סברת הרד"ך מדוע לא נקט הרמב"ם לשון הרי זו ספק מגורשת.
ב) מהר"ם אלשקר מבאר, שספק הרמב"ם האם הגט כשר לגמרי, או לאידך גיסא, שבטל, מפני זה כתב, הרי זה גט פסול, זהו שכתב 'ומתיישבין בדבר זה הרבה מפני שהוא קרוב להיות בטל', כלומר, שהרוצה להכשיר, יש מי שמכשיר, ומתיישבין בדבר הרבה וכו', מלשונו בתשובה מביא ראיה מהמגיד משנה בכתב יד (הנמצא בדפוסינו), משמע שמפרש כפירושו, וא"כ פסול פירושו כשר מן התורה ולא תעשה, כהני אמוראי בסוגיא דפרק התקבל, ופסול מדברי סופרים ואם נשאת לא תצא. והחילוק ביניהם בפירוש דברי הרמב"ם, הוא תמצית מחלוקתם בתשובות שהזכרנו לעיל.
ג) הכסף משנה הביאם והקשה על פירושיהם, וחידש, ששונה פסול זה משאר פסול מדבריהם, שבשאר הפסולים אם נשאת לא תצא, אמנם הגם שכאן אין מוציאים אותה מתחתיו, מכל מקום מודיעים לבעל שהוא קרוב להיות בטל, ויעשה כל אדם עצמו כותיקין ויגרשו מעצמן, וז"ל׃ והטעם שהחמיר רבינו בפיסול זה יותר מבפסולים אחרים, הוא משום דקתני הרי הגט בטל עד שישמעו קולו, ומספקא ליה אי האי לישנא דקרי הגט בטל הוי דוקא בטל ממש הוא, או דילמא מאחר דטעמא דפסלינן באומר אמרו, לא מדינא אלא משום דילמא אתי לאכשורי אפילו בלא אמר אמרו, וכיון דלא מיפסל אלא משום גזירה לישנא דהרי זה בטל לאו דוקא, והוה ליה כאומר הרי זה פסול, ומשום האי ספיקא החמיר בפיסול זה יותר מפיסולין אחרים, עכ"ל.
ואל תתמה איך ראוי להסתפק אי בטל מן התורה או מדברי סופרים, כבר העיר זאת מהר"ם אלשקר (תשובה כב) בשם ר' אברהם דמונפישליר ז"ל, דבאותה תוספתא שהובאה במי שאחזו, דמדייקינן מיניה דעד שישמעו את קולו, לאפוקי מאן דאמר מודה ר"י באומר אמרו, מוזכרים דינים נוספים, הך דכתב הסופר לשמה וחתמו העדים לשמה, דהיינו דכתבו וחתמו בלי צוואת הבעל, וא"כ יש לומר דהאי בטל דקתני לאו אאומר אמרו קאי, אלא אשאר דינים, ועד שישמעו את קולו פירושו שאינו כשר עד שישמעו את קולו, ביסוד זה מתפרש ספיקו של הרמב"ם לפי הכסף משנה שפיר.
המעיין היטב בכל הקושיות בפירוש לשון הרמב"ם יבין ברור שפירוש הרד"ך דחוק ביותר, וכן פירוש מהר"ם אלשקר, שהקשה הכסף משנה, מכיון שהרמב"ם פוסק שהגט פסול מה לו עוד להוציא מלב הרוצים להכשיר גט זה, אמנם ספק הרמב"ם לפי הכסף משנה לקחו מדברי מהר"ם אלשקר (סימן כ) מביא פסקו של הרמנ"ע ז"ל, דאע"ג דקיימא לן כמאן דפסול באומר אמרו, כיון דלא בריר לן טעמיה דר"י, אי מדאורייתא פסיל ליה או מדרבנן, אטו היכא דלא אמר אמרו כספק גירושין משוי ליה, והנה בעל הגט פשוט תמה על שניהם ועל הכסף משנה, שהסברא שלא ברור לן אי באומר אמרו טעמו דר"י הוא מטעם חשש או מדאורייתא היא שיטה חדשה, דכלהו רבוותא דשקלי וטרי בדברי ר"י, סברי דפסול אומר אמרו מן התורה, אכן תמיהתו על הכסף משנה חזקה מאד משני טעמים, האחד, מכיון דמספקא ליה להרמב"ם אי לישנא דבטל דוקא, או לא הוה ליה להרמב"ם לפסוק דספק מגורשת הויא מן התורה ואם נשאת תצא, שנית יש לגמגם בדבריו שכתב בפשיטות דטעמא דפסלינן באומר אמרו לאו מדינא, אלא משום דילמא אתי לאכשורי אפילו בלא אמר אמרו, כאילו פשטינן כבר דלישנא דבטל לאו דוקא.
קודם שנברר חידושו של הר"ם אלשקר ותירוצו של הכסף משנה, ראוי לשים לב קושיא עצומה של הגט פשוט, שהנה כתב מהרי"ח (לעיל) בשם התוספות שמכשירין באומר אמרו, אמנם לא מטעם שפוסקים כשמואל, אלא משום שמודה ר"י באומר אמרו, וכתב הגט פשוט וז"ל׃ והדברים תמוהים דמסקנא דגמרא שלהי פרק התקבל וריש מי שאחזו דר"י פוסל באמרו, אלא דשמואל סבר דאמרו כשר, והכי הוי ליה למימר דהתוספות פסקו כשמואל דמכשיר באמרו, עכ"ל. והזכיר שגם הרח"ש בתשובה עמד על דברי רבינו ירוחם.
לפע"ד נראה שבאמת יש מאן דאמר שאפילו אליבא דמסקנא מודה ר"י באומר אמרו, שהרי הא דמסיק הש"ס דר"י תרתי אמר, ושמואל סבר לה כוותיה בחדא ופליג עליה בחדא, היינו מכח הקושיא, הניחא למאן דאמר כשר ולא תעשה, אלא למאן דאמר כשר ותעשה מאי איכא למימר, ועיין ברמב"ן ברשב"א ובריטב"א ועוד, שמקשים דאמאי לא נימא ששמואל סבר כמאן דאמר כשר ולא תעשה. תמצית תירוציהם, ליישב את שמואל אפילו למאן דסבר כשר ותעשה, או משום דשמואל לא חולק עליו, כהרמב"ן, או ששמואל יכול לסבור גם כן שכשר ותעשה כן, אם כן אפילו אליבא דמסקנת הגמרא בפרק התקבל אין הוכחה אם באמת ר"י תרתי קאמר, דברי ר"י כשלעצמן מפורשים שפיר, אף אם נאמר שמודה באומר אמרו, ומכל מקום חתם סופר ועד כשר, כדמסיק בגמרא, דמכיון שכשר ולא תעשה כן בישראל לא שכיחא ואין לחוש שתצא ממנו חורבה.
עוד אני אומר, שמסוגיא דמי שאחזו משמע, שאף למסקנא יש מאן דסבר דמודה ר"י באומר אמרו, שהרי אמרינן שם ישמעו לאפוקי ממאן דאמר מודה ר"י באומר אמרו, ואי הך דנמצא בהתקבל דמודה ר"י וכו', אינו אלא סלקא דעתין ואינו קיים לפי המסקנא, מה לו להש"ס לומר לאפוקי ממאן דאמר מודה ר"י וכו', הלא נדחית הסברא לגמרי למסקנא, גם הלשון לאפוקי ממאן דאמר משמע שבאמת יש מאן דאמר שסובר כן, ואין זה רק מעין הוה אמינא, ועיין בתוספות במי שאחזו ד"ה ומשום כיסופא דסופר (גיטין עב ע"א) דכתבו, שהש"ס שפיר ידע מהשקלא וטריא דפרק התקבל, אלא שלא חש לחזור ולהאריך, באמת כך נמצא בפירוש בחידושי הרשב"א בכל הגט (שם כח ע"א) בפלוגתת אביי ורבא בפירוש פלוגתת רבי מאיר ורבי יוסי, כתב, דקיימא לן כרבא דמילי לא מימסרן לשליח, וז"ל׃ אבל ודאי מרצון הבעלים יכולים הם למסרן, דלאו אינהו מסרי להו למילי, אלא כאילו בעלים עצמן מסרום, וכדאיתא לקמן דאף רבי יוסי דאית ליה מילי לא ממסרן לשליח מודה הוא באומר אמרו, עכ"ל.
בגט פשוט תמה גם על הרשב"א, כמו שתמה על הרי"ח בשם התוספות, שהרי למסקנא לא קיימינן הכי, אלא ר"י תרתי אמר. ואדרבה, מזה ראיה לסברתנו שהא דמסיק הש"ס אליבא דשמואל, רק תירוצא ליישב דברי שמואל אף למאן דאמר כשר ותעשה כן, אמנם לר"י עצמו אין צורך בזה, ושפיר אמרינן דמודה ר"י באומר אמרו, לפי זה מתיישבת שפיר שיטת התוספות כמו שהביאה מהרי"ח, מכל אותן טעמים הנמצאים ברא"ש בשם הר"י וברמב"ן ובשאר הראשונים, גם בעלי תוספות אלו לא פסקו כסוגיא דמי שאחזו, אלא כההיא דהתקבל, אמנם לפי דבריהם הא דמסיק הש"ס אליבא דשמואל אינה המסקנא האמיתית ואינו אלא שינויא, ואליבא דמסקנא מודה ר"י באומר אמרו, אגב אורחא למדנו, שגם הרשב"א פוסק כאותם בעלי תוספות שברי"ח שמכשירין באומר אמרו, ובחנם תמה עליו הגט פשוט בזה, כך כתב לפרש, אמנם הלכה למעשה מחמיר כהר"י כפי שהובא בספר התרומה, כך איתא בתשובותיו (סימן אלף רכב), וז"ל׃ ואנו צריכים לחוש לדברי ר"י הזקן ז"ל ולהחמיר בערוה החמורה ועוד שהוא רב גדול ומובהק, עכ"ל, לשונו מוכחת שאין פסקו זה סותר את שהביאנו מחידושיו בכל הגט, להלכה מכשיר באומר אמרו שמודה בו ר"י, אמנם למעשה מחמיר כהר"י.
עתה נברר, מה טעמו של מאן דאמר מודה ר"י באומר אמרו, מדברי הרשב"א בכל הגט (לעיל) מבואר טעמו, שבאומר אמרו הוא כאילו מינה הבעל את הסופר ואת העדים שלא בפניהם להיות שלוחיו, ולא שייך כאן מילי לא מימסרן לשליח, וכן הוא בפירוש הרמב"ן והריטב"א (שם), אלא שלא כתבו לגמרי כהרשב"א, דמודה ר"י באומר אמרו, אלא שמאן דאמר מודה ר"י באומר אמרו סבר, דלא שייך דין מילי, משום דלאו מילי נינהו, אלא מינוי שליח שלא בפניו, סברא זו נכונה וקיימא לפי הרמב"ן אפילו למסקנא, שהרי יסוד קושית הרמב"ן (בחידושי סוף התקבל, הובאה שם בר"ן) על ר"י, איך פסיל ר"י באומר אמרו, וכי אין אדם יכול למנות שליח שלא בפניו, גם בתירוצו קיים הסברא הראשונה, שבאומר אמרו לא שייך האי כללא דמילי לא מימסרן לשליח, אלא בגט יש טעם אחר, דצריך וכתב לה לשמה (עוד בענין זה להלן בע"ה).
יש לעיין בדעת החולקים על הרמב"ן באומר אמרו, איך יפרשו דברי ר"י, למאן דאמר דר"י אינו מודה באומר אמרו, האם נאמר שלסברתם גם באומר אמרו שייך דין מילי לא מיסרן לשליח, מנא להו הא, הלא מאן דאמר דר"י אינו מודה באומר אמרו, אינו חולק מכח סברא, אלא ראיתו אגב דין חתם סופר ועד, דאם נאמר דמודה ר"י באומר אמרו תצא ממנו חורבא, ואין מזה שום ראיה שהסברא המקורית שבאומר אמרו לא שייך דין מילי אינה נכונה, הוכחנו איפוא שר"י אינו מודה באומר אמרו, ושאין לדון בזה משום מילי לא מימסרן לשליח, וכיון שכן, פירשו הנך פוסקים (המוזכרים במהר"ם אלשקר) שטעם הדין באומר אמרו אינו ברור אם מדאורייתא בטל, או אינו אלא מגזירה דרבנן אטו היכא שלא אמר אמרו, הנה באמת בסוגיא דפרק התקבל אין שמץ זכר לפסול באומר אמרו מדאורייתא, אדרבה מכיון שטעם מאן דאמר מודה ר"י באומר אמרו במקומו עומד, יש לפרש המחלוקת באופן שלא יסתור את הסברא, וי"ל דאף מאן דפוסל באומר אמרו מודה דכהאי גוונא לא שייך דין מילי, אלא מכל מקום הגט פסול משום חשש היכא דאינו אומר אמרו, אמנם אין הדבר ברור לגמרי, שהרי לשון התוספתא (במי שאחזו) שהגט בטל עד שישמעו את קולו, והיינו לאפוקי ממאן דאמר מודה ר"י באומר אמרו, ולישנא דבטל משמע שבטל מדאורייתא.
נשוב לפירוש הכסף משנה, וז"ל׃ או דילמא מאחר דטעמא דפסלינן באומר אמרו לאו מדינא אלא משום דילמא אתי לאכשורי אפילו בלא אמר אמרו וכו', ע"כ. ומגמגם הגט פשוט, מהו שכתב בהחלט דטעמא דפסלינן באומר אמרו לאו מדינא, הרי זה הספק אם בטל ממש, או אינו אלא מטעם חשש, ונראה לי, שדוקא במה שגמגם היא הנותנת, הכסף משנה מפרש סוגית התקבל שמאן דאמר שר"י אינו מודה באומר אמרו, טעמו משום גזירה אטו היכא דלא אמר, ואין לנו כח לדחות עצם הסברא דבאומר אמרו לא שייך דין מילי לא מימסרן לשליח, אלא שבסוגיא דמי שאחזו מוזכר לשון בטל בדין אומר אמרו, וא"כ יש לנו ב' ספיקות, אם הלכה כשמואל והגט כשר באומר אמרו, או אם פסקינן כהך דמי שאחזו, וגם אז יש להסתפק אם בטל מדאורייתא או אינו אלא מדרבנן, מכיון שלפי האמת הא דפסלינן באומר אמרו בלי הך תוספתא אינו אלא דרבנן, ואין עוד מקום לקושית הגט פשוט, דלפי הכסף משנה אמאי לא פסק הרמב"ם שהרי זו ספק מגורשת שהרי זה מעין ספק ספיקא, דילמא הלכה כשמואל דמכשיר באומר אמרו, ואף אם תמצי לומר שהלכה כרב אשי (במי שאחזו), גם שם לא ידעינן אי בטל פירושו מדאורייתא או מדרבנן, מפני זה כתב שהגט פסול, רצה לומר אם נשאת לא תצא, אמנם מודיעים לבעל שהדבר קרוב להיות בטל, משום שאפשר שלשון 'בטל' שבתוספתא הוא דווקא.
ראיה לדברינו, ממה שאיתא בבית יוסף (בבדק הבית סימן קמא) בישוב הסתירה החמורה בטור, הטור (סימן קמא) הביא את הרמ"ה שפסק, שאין אשה עושה שליח לקבלה על ידי אמרו, משום דמילי לא מימסרן לשליח, וחלק עליו ואמר דבענין זה לא שייך מילי, וז"ל׃ דלא אמרינן מילי לא מימסרן לשליח אלא כשמוסר לו דבר לעשותו אינו יכול למוסרו לאחר, כגון מי שעשה שליח לחתום גט אינו יכול לומר לאחר לחתמו, אבל כשאמר לו בהדיא לומר לאחר לחותמו יכול לעשותו, כדאמרינן לקמן באומר לשנים אמרו לפלוני ויכתוב בו לפלוני ופלוני ויחתומו דלא הוי מילי, עכ"ל. לכאורה סתר דבריו לעיל (סימן קכ) דאין לכתוב גט על ידי אומר אמרו. וצריך ביאור לשון 'כדאמרינן לקמן', היכן.
הבית יוסף בבדק הבית מחק תיבת 'לקמן', שכונת הטור כדאמרינן בגמרא (בהתקבל) באומר לשנים אמרו לפלוני וכו', דאע"ג דר"י סבר מילי לא מימסרן לשליח, מודה באומר אמרו. משמע א"כ דאומר אמרו לא הוי מילי, ותמה בגט פשוט הלא אין זו מסקנת הגמרא, ואני אומר שאדרבה זו הוכחה נוספת שכך הבינו הרבה מגדולי המפרשים והפוסקים מסקנת סוגית התקבל, דמודה ר"י באומר אמרו, מהטעם שברמב"ן הרשב"א והריטב"א, ומה דמסקי שם אליבא דשמואל, היינו רק בכדי לפרש דבריו אליבא דכולא עלמא, ומוכח שהבית יוסף סבר דבאומר אמרו לא שייך מילי לא מימסרן לשליח, וא"כ אם פסלינן באומר אמרו אינו אלא מדרבנן אטו היכא דלא אמר.
<b>ב. סיכום השיטות באומר אמרו</b>
הרי"ף והר"ח סוברים - שהגט בטל באומר אמרו, אמנם הר"י והמרדכי מבארים שאין הגט בטל לגמרי מן התורה אלא מספק.
התוספות הרמב"ן הריטב"א והרא"ה - מכשירין באומר אמרו כשמואל או משום דמודה ר"י באומר אמרו.
ר"י הזקן - מכשיר באומר אמרו, אמנם סבר שלמעשה ראוי להחמיר כר"ח.
הרשב"א - פסק להלכה שיש להכשיר באומר אמרו, ולמעשה יש לחוש לחומרה של הר"י.
הרא"ש - משמע שפסק כהרי"ף, לפי סברת הר"י והמרדכי, שגם הרי"ף אינו פוסל את הגט באומר אמרו אלא מטעם ספק.
הרמ"ה הסמ"ג מהרי"ח - סברי שאם נתגרשה בגט שעל ידי אומר אמרו הרי זו ספק מגורשת ואם נשאת תצא.
הרמב"ם - באומר אמרו פסול מדרבנן ואם נשאת לא תצא.
נמצא, שכמעט שאין בין הראשונים שפוסק הלכה למעשה שבאומר אמרו הגט בטל מדאורייתא, אדרבה הרבה מן הגדולים מכשירין אף למעשה באומר אמרו, וגם ר"י הזקן מכשיר להלכה ומחמיר רק למעשה, על יסוד זה מסיק הים של שלמה (גיטין פו ע"א-ב סימן יד) שיש לפסוק באומר אמרו כשמואל, דאם נשאת לא תצא, ואף בדיעבד אם לא נשאת אלא דאיכא למיחש לעגונה הגט כשר. וכן הבית אפרים (סימן קו) נוטה להתיר במקום עגון, וז"ל׃ ואם כן פשיטא שכדאי הם כל הגדולים אלו לסמוך ולהתיר במקום עגון ושעת הדחק וכו', אך לא מלאני לבי לסמוך על זה לבד כיון שהבית יוסף בתשובה, והרבה מגדולי הראשונים המחמירין בדבר, יש פוסל מדרבנן, ויש שסוברין שיש כאן פסול דאורייתא וכו', מכל מקום הרי לפנינו צד היתר גדול על ידי גט אחד שהוא על ידי אומר אמרו, ע"כ. עיין גם בשו"ת מהרי"ם מבריסק (סימן לב) שהעריך מאד פסק הים של שלמה במקום עגון, וכמו שכתב הבית אפרים שבאומר אמרו יש לפנינו צד היתר גדול.
<b>ג. מינוי שליח שלא בפניו</b>
אפשר לחזק צד ההיתר יותר, על יסוד שיטת הרא"ה והר"ן, אלא שדבריהם זקוקים לביאור, בארנו (לעיל) שראשונים רבים סברי, דבאומר אמרו לא שייך דינא דמילי לא מימסרן לשליח, סברא זו כל כך ברורה אצלם, שהרמב"ן (סוף התקבל ובר"ן ברי"ף שם) תמה מאי טעמא דמאן דאמר דפסל ר"י אף באומר אמרו, אי משום מילי הא לאו מילי מסר הבעל לשליח אלא עשה שליח שלא בפניו, וכי אין אדם עשוי למנות שליח שלא בפניו, ותירץ הרמב"ן שמאן דפסיל באומר אמרו לאו משום מילי פסיל, אלא שיש דין מיוחד שאינו שייך רק בגט, מכיון דבעינן לשמה, ובעינן נמי וכתב לה, כלומר שיכתבנו לה הבעל, אין הסופר והעדים במקום הבעל אלא כששמעו מפיו, אמנם תלמידו הרא"ה חולק וסבר שלא פליג ר"י אלא באומר אמרו מדעתכם, אבל בממנה שליח שלא בפניו גם ר"י לא פליג שיכול לעשות כן, באופן כזה אין לחוש שתצא ממנו חורבא, דדוקא כשהם אומרים לסופר שיכתוב יש לחוש שמשום כיסופא דסופר יניחו לו גם לחתום, אבל כשעושים מדעת הבעל ליכא למיחש לכיסופא דסופר, דאיהו לא מידי עבד אלא הבעל עביד, ועיין שם בר"ן שלמסקנא גם הוא מסכים עם הרא"ה, דכשממנה הסופר והעדים בפירוש שלא בפניו אין לחוש לשום דבר ושפיר דמי אפילו לכתחילה.
בפירוש דברי הרא"ה והר"ן רבו הדברים ובעיקר חולקים בו, הרד"ך ומהר"מ אלשקר (בתשובות הנ"ל), עלינו לדון על ג' מקרים אפשריים, האחד אומר אמרו סתם, השני אומר אמרו לפלוני ולפלוני, שהבעל אומר בפירוש למי יאמרו, השלישי כשהבעל ממנה הסופר והעדים שלא בפניהם, דהיינו שאומר בפני עדים שיאמרו לסופר ולעדים שהוא ממנה אותם להיות שלוחיו, לפי הרמב"ן בכל אלו לא שייך דין מילי, שכל אומר אמרו מינוי שליח שלא בפניו הוא, ובאופן שאומר אמרו לסופר ולעדים שממנה אותם שליח שלא בפניו, גם הרא"ה והר"ן סברי דאין זה מדעתכם, ולאו מילי הוא, ושפיר אפשר לעשות כן, ואם עשו הגט כשר לכתחילה, אמנם באומר אמרו לפלוני סופר ולפלוני ופלוני עדים, בזה פליגי הרד"ך ומהר"ם אלשקר, לפי הרד"ך גם זה הוה מדעתכם ומילי הוא ולא מימסרן לשליח, לפי מהר"ם באומר אמרו לפלוני ופלוני וכו', לפי הרא"ה והר"ן ג"כ הוה מינוי שליח שלא בפניו, והרא"ה אינו חולק בזה על הרמב"ן, ודוקא באומר אמרו סתם, הוא מדעתכם ומילי הוא.
אמנם המעיין בדבריהם יבין שדברי הר"ן בשלימותם לא יעלו יפה לא כדברי זה ולא כדברי זה, הרד"ך הקשה על שיטת מהר"ם, שלפי דבריו הרא"ה לא תירץ כלום על קושית הרמב"ן, שהרי הרמב"ן עצמו צדד לחלק בין אומר אמרו סתם לבין אומר אמרו לפלוני ופלוני כמו שמחלק הרא"ה לפי מהר"ם, ודחה זאת הרמב"ן משום קושית הגמרא, שאם מודה ר"י באומר אמרו תצא ממנו חורבא, שלפעמים הבעל אומר אמרו לפלוני ופלוני וכו', והרי מוכח שגם באומר אמרו לפלוני וכו' פליג ר"י, השיבו מהר"ם (תשובה כג) דפלוגתת הרמב"ן והרא"ה תלויה בפירוש המימרא אמרו לסופר ויכתוב לפלוני ויחתמו, דלרמב"ן הגם שאינו מוזכר לסופר פלוני כמו גבי עדים, פירושו ג"כ לסופר פלוני, וא"כ יש להוכיח מכאן שפליג ר"י אף באומר אמרו לפלוני ופלוני וכו', אבל לרא"ה בכתיבת הסופר, הבעל לא דייק בסופר פלוני, וכונתו היתה לסופר סתם, ואינו ממנהו שליח מדעתו, וגם זה יהיה מדעתכם, מפני זה יש לחוש לכיסופא דסופר, אבל כשהבעל ממנה שלא בפניו גם את הסופר וגם את העדים אין זה מדעתכם אלא עשית שליח שלא בפניו ושפיר דמי.
לעניות דעתי למרות חריפות התירוץ, יש להוכיח שאין זו כוונת הרא"ה והר"ן, שהרי אחר שהביא הר"ן שיטת הרא"ה הקשה עליו, וז"ל: ולא נ"ל כן, דאי הכי מאי מקשי וליחוש דילמא אמר להו אמרו לסופר כתוב ואתם חתומו, ומשום כיסופא דסופר חיישי ומחתמי ליה, דהא בכהאי גונא ליכא למיחוש לכיסופא, כיון דבעל אמר להן אתם חתומו, והיכי ליחתומו ליה הא בעל גופיה אמר להו לדידהו דליחתמו וכו', עכ"ל. ולפי מהר"ם מאי קושיא היא זו, הלא עיקר טעם הרא"ה החולק על הרמב"ן, מפני שאמרו לסופר כתוב, הוא סופר סתם, יהיה כמו לדעתכם, ומאי נפקא מינה בין אם אמר ולפלוני שיחתומו או אתם חתומו, כל שלא אמר בפירוש איזה סופר ממנה להיות שליחו, גם מה חידש הר"ן בתירוצו, וז"ל: ושמא כיון דמכל מקום אינהו אמרי ליה לסופר לכתוב מכספי מיניה, ע"כ. מדוע שמא, ודאי שכן הוא אליבא דהרא"ה, ודוקא מפני זה חלק על הרמב"ן, עיין בדרישה (סימן קכ ס"ק ב) ובספר גט פשוט, גם בשם המהרי"ט, שמסכימין לפירוש הרד"ך באומר אמרו לפלוני סופר ולפלוני ופלוני עדים מילי הוה ולא מימסרן לשליחות לפי הרא"ה והר"ן.
אכן גם פירוש הרד"ך בשיטת הרא"ה והר"ן אינה מדויקת לגמרי, ראשית, הבית יוסף (סימן קכ) חלק, בהביאו שיטת הרא"ה והר"ן כתב וז"ל: דעת הר"ן כל שלא אמר אמרו אלא מינה את הסופר פלוני לכתוב לו גט, ולעדים פלוני שיחתמו בו, והסופר והעדים אינם מצויים עמו, מודה ר"י דכשר, וכל היכא דאמר להם אמרו לסופר פלוני ויכתוב ולפלוני ופלוני ויחתמו פסול, דאיכא למיחש דמשום כיסופא דסופר מחתמו ליה, עכ"ל. מוכח א"כ שהבית יוסף סבר, שלפי הר"ן אומר אמרו לפלוני ופלוני, אינו פסול משום מילי אלא משום חשש שתצא ממנו חורבא, משום כיסופא דסופר, כבר תמהו עליו הדרישה והפרי חדש והגט פשוט, משום שהם סברו שלר"י אליבא דהר"ן והרא"ה, באומר אמרו לפלוני ופלוני פסול משום מילי. משמע שהבית יוסף לא הבין כן דברי הר"ן.
הנה בגט פשוט מצא תשובת הבית יוסף שכתב בפירוש שלהרא"ה באומר אמרו לפלוני ופלוני פסול משום מילי, וכתב שחזר בו ממה שכתב בבית יוסף לפי הר"ן שהפסול מדרבנן משום חורבא, אלא טעמא הוה מן התורה משום דמילי לא מימסרן לשליח, ומסיים וכן עיקר, אמנם נלע"ד שבאמת אין כאן סתירה בין הנמצא בתשובת בית יוסף, ובין מה שכתב בבית יוסף על הטור, לכאורה יש ראיה מדברי הר"ן לבית יוסף נגד פירוש הרד"ך, שאחר שכתב הר"ן שמסכים עם הרא"ה שכל שהבעל ממנה שליח שלא בפניהם אין זה מילי, כתב בזה"ל׃ וכי תימא אם כן נפיק מינה חורבא בכהאי גונא, ליתא, דאנן לא חיישינן דמשום כיסופא דסופר יכוונו לעשות שלא כדין, אלא כל שאמר להם אמרו הם סבורים שהדבר מסור לשנותו לכל מה שירצו, ומה שאמר להם הבעל ופלוני ופלוני ויחתומו אינו אלא כמראה מקום להם דמימר אמרי אם לא כן למה אמר לנו הבעל שנמנה אנחנו שלוחים ולא מינן הוא מדעתו וכו', אבל בממנה סופר ועדים מדעתו ליכא למיחש לחורבא, שהא אין להם מקום לטעות, ומשום כיסופא דסופר לא יעידו שקר להרבות ממזרין בישראל זה נ"ל, עכ"ל.
נתבונן, ודאי הר"ן מחלק בין היכא שעשה את מינוי שליחות הסופר והעדים בפירוש מדעתו, ובין אומר אמרו לפלוני ופלוני, אבל לא מטעם הרד"ך וסייעתו, שלדבריהם היה לו לומר בפשיטות שבאומר אמרו לפלוני מילי הוא ובטל מן התורה, בפרט שיטתו שבאומר אמרו לפלוני ופלוני יש לעדים מקום לטעות ולחשוב שהדבר מסור להם, הלא לפי הרד"ך אין זה מקום לטעות, אלא שלפי האמת באומר אמרו לפלוני ופלוני וכו' אינו מינוי שליחות שלא בפניו, והדבר כולו מסור לידם לעשות מה שירצו, ודוקא משום זה מילי הוה ובטל מן התורה, אלא ודאי כוונת הר"ן שגם באומר אמרו לפלוני הוא מינוי שליחות שלא בפניו, ואינו מילי, ומכל מקום פסול משום כיסופא דסופר, ממש כמו שכתב הבית יוסף בשמו.
אם כן רישא כהרד"ך וסיפא כמהר"ם אלשקר, הר"ן מסכים עם הרא"ה שכל שהבעל עושה שליח שלא בפניהם לאו מילי הוא, אבל חולק עליו במה נקרא עשית שליחות שלא בפניו, שיטת הרא"ה כמו שהבינה הרד"ך, באומר אמרו לפלוני ופלוני מילי הוא, ולא מינוי שליחות שלא בפניו, ומפני זה אינו משיב על קושית הרמב"ן מאמרו לפלוני ופלוני וכו', משום שסבר שבאמת גם זה מילי הוה, והחילוק בין הרמב"ן והרא"ה, שהרמב"ן אינו מבדיל בין אומר אמרו לפלוני ופלוני, ובין היכא שממנה שליח שלא בפניו בפירוש מכחו, דהיינו הך, אמנם הרא"ה מבדיל ביניהם, ומפני זה דייק בלשונו וכתב׃ דאמר לשנים אמרו לסופר שאני ממנה אותו שליח לכתוב ולפלוני ופלוני שאני ממנה אותם שלוחים שיחתמו וכו', ע"כ. דוקא בכגון זה הוה מינוי שליחות שלא בפניהם, אבל באומר אמרו לפלוני ופלוני הוה מדעתכם, ועל זה הקשה הר"ן, דאם כן מה מקשה הגמרא על שמואל מאמרו לסופר ואתם חתומו, דהא בכהאי גונא ליכא למיחש לכיסופא דסופר, כיון שהבעל אמר להם אתם כתובו.
הדברים ברורים, שמכיון שבמינוי שליחות אין לחוש לכיסופא דסופר, שהרי לא עשו מדעת עצמם אלא מדעת הבעל, היינו נמי כשאמר להם אתם חתומו, דמכיון שאמר להם אתם חתומו, לא גרע ממינוי שליחות, שהבעל בעצמו ממנה את הסופר והעדים שלוחיו, וכמו שאין לחוש שם לכיסופא דסופר הכי נמי הכא, על זה תירץ הר"ן לפי הרא"ה, שמכל מקום כיון שהעדים מצוים על הסופר ולא הבעל בעצמו יש לחוש לכיסופא, זוהי שיטת הרא"ה, אמנם הר"ן יתפרש דוקא על פי מהר"ם אלשקר, מסכים עם הרמב"ן שאין להבדיל בין אומר אמרו לפלוני ופלוני ובין מינוי השליח, לפי דרכו של הרא"ה, בשניהם לא שייך מילי, דשניהם מינוי שליחות שלא בפניו הוא, וחולק על הרמב"ן רק בזה שלפי הרמב"ן כל אומר אמרו אפילו אומר אמרו סתם לאו מילי הוא, ולר"ן דוקא באומר אמרו סתם פליג ר"י, ומפני זה דייק הר"ן בלשונו וכתב: ולא פסיל ר"י אלא באומר אמרו מדעתכם משום דמילי לא מימסרן לשליח וכו', ע"כ. ואומר אמרו מדעתכם היינו אומר אמרו סתם, דוקא זה הוי מילי, אבל אומר אמרו לפלוני ופלוני וכו' לאו מילי הוא.
אלא שא"כ הדרא קושית הרמב"ן למקומה, מאי מקשה הש"ס מאומר אמרו לפלוני ופלוני וכו', שתצא ממנו חורבא, הלא לא שייך בו מילי. ועל זה כתב הר"ן הגם שלאו מילי הוא, מכל מקום יש מקום לעדים לטעות ולסבור שהדבר מסור להם, דהיינו הגם שאין זה מילי אלא מינוי שליחות שלא בפניו, מכל מקום העדים טועים וסוברים שמילי הוא, וזו קושית הגמרא, בשלמא אי ר"י פליג אף באומר אמרו סתם, אין לחוש באומר אמרו לפלוני ופלוני וכו', דלמאי ניחוש, שהדבר מסור בידם, הלא אף אם כן, אינם מחתימין את הסופר, משום דמילי לא מימסרן לשליח, אבל אי מודה ר"י באומר אמרו סתם ודאי שיש חשש חורבא באומר אמרו לפלוני ופלוני, ומעתה ברורים דברי הבית יוסף על הטור, שדייק וכתב, שלדעת הר"ן באומר אמרו לפלוני ופלוני וכו' פסול משום כיסופא דסופר, זהו דוקא לדעת הר"ן אבל לא לדעת הרא"ה, ואין סתירה לדבריו אלו, ממה שכתב בתשובה.
זה לשון הבית יוסף (תשובה ה-ו)׃ ועוד אני אומר דעל כרחך לא הכשירו הרא"ה והר"ן אלא כשהבעל ממנה הסופר והעדים, כלומר שהוא אומר אני ממנה את פלוני הסופר ולפני שיחתמו, וכדמוכח פשטא דלישניה, אבל בנדון זה לא מינה הסופר והעדים, אלא אמר למורשה שילך ויאמר לסופר פלוני שיכתוב גט לאשתו ולפלוני ולפלוני שיחתמו ובכי הא מודה הרא"ה ז"ל דהוי ליה מילי ולא מימסרן לשליח, עכ"ל. דייק בלשונו, בתחילת דבריו בהכשר גט הנעשה ע"י מינוי שליחות, מזכיר בפירוש את הרא"ה והר"ן, שגם הר"ן אינו מכשיר לכתחילה אלא באופן זה, אבל לבסוף באומר אמרו לפלוני ולפלוני מילי הוה ולא מימסרן לשליח, אינו מזכיר את הר"ן אלא רק את הרא"ה, הלכה למעשה נוטה להחמיר באומר אמרו לפלוני וכו' משום הרא"ה, אמנם בבית יוסף מביא דין דאומר אמרו לפלוני בשם הר"ן, ומפני זה כתב דטעם הפסול מדרבנן משום חשש חורבא.
א"כ ישנם ג' שיטות במינוי שליחות שלא בפניו, לפי הרמב"ן כל אומר אמרו לאו מילי הוא, ולר"י פסול משום דהגט צריך שיכתב לשמה וכו', אמנם בארנו שהרמב"ן כתב זאת רק בפירוש דברי ר"י, אך פסק כשמואל ומכשיר באומר אמרו לגמרי, לפי הרא"ה באומר אמרו סתם, או אומר אמרו לפלוני ולפלוני, שניהם הוה מדעתכם ומילי הם ולא מימסרן לשליח, אמנם כשאומר בפירוש שהוא ממנה איזה שליח באיזה מקום שנמצא, להיות סופר, וכן עדים לחתום אין זה מילי אפילו לר"י, להלכה בארנו שהרא"ה רבו של הריטב"א פסק כשמואל דאומר אמרו כשר, הר"ן סבר דלר"י מינוי שליח שלא בפניו לפי דברי הרא"ה, וכן באומר אמרו לפלוני ופלוני, שניהם לאו מילי נינהו. מכיון שלהלכה ספק אי פסקינן כשמואל או כסוגית מי שאחזו, יש לפסול באומר אמרו לפלוני ולפלוני, משום חשש דחורבא, שיש לחוש שבאומר אמרו לפלוני ופלוני, יחשבו השלוחים הראשונים שהדבר מסור לידם, ואם אומר אמרו כשר יחתימו את הסופר על הגט.
יש איפוא צד היתר נוסף באומר אמרו, דהיינו ע"י מינוי הסופר והעדים שלא בפניהם לפי הרא"ה והר"ן, שלדעתם באופן זה אין לחוש כלל, הגם שהרמב"ן סובר דמינוי שליחות שלא בפניו גבי גט פסול מן התורה, היינו אליבא דר"י, אמנם פסק כתוספות דמכשירין באומר אמרו, אמת שהבית יוסף כתב על סברת הרא"ה והר"ן, שאפשר שאף הם סברו כן רק להלכה ולא למעשה, אמנם בים של שלמה דוחה זאת בשני ידיו, שכתב (גיטין התקבל סימן טו) וז"ל: ואני אומר מאחר שמן הדין אף אומר אמרו כשר כמו שכתבנו, אלא שהחמירו בדבר ע"פ ר"ח הבו דלא לוסיף עליו, ואנו אין לנו אלא במה שאמרו חכמים לפסול באומר אמרו ולא בממנה שליח, כי חילוק גדול ביניהם כמו שהכריע הר"ן, ע"כ. חזר בסוף דבריו וכתב, דכיון דאומר אמרו כשר בשעת הדחק כשהבעל ממנה הסופר והעדים בעצמו ושלא בפניהם יש לסמוך על הר"ן והרא"ה, ולהכשיר אף לכתחילה.
עיין בגט פשוט ובתשובות מהרי"ם מבריסק (סימן לב), ששניהם מסכימים עם הים של שלמה, לכל הפחות לצרף שיטת הרא"ה והר"ן להתיר במקום העגון, לפי הגט פשוט שאם נשאת לא תצא, ולפי המהרי"ם אפילו לכתוב וליתן, (בתשובת המהרי"ם יש צד נוסף להיתר, נדון בו בסעיף הבא בע"ה), הבית אפרים (הנ"ל) נוטה להתיר במקום עגון בצרוף סברת הרא"ה והר"ן, הבית אפרים דן בשאלה, אנשים שנתחייבו למלכות, שילוח לארץ גזירה, ובקשו מהעומדים בעת שילוח שיכתבו גט לנשותיהן, ואחר שהביא שיטת הרש"ל בזה, כתב וז"ל: וא"כ שאין לך שעת הדחק ומקום עיגון גדול מזה, דשפיר דמי ליתן הגט על ידי אומר אמרו, וכמ"ש הרש"ל ומכל שכן שיש לצדד בדבר ולומר דנדון דידן דמי להא דהרא"ה והר"ן ז"ל, שלא בא הכותב אלא לומר שהבעלים ציוו אותו שהוא יעמיד סופר שיכתוב, אבל מכל מקום מינוי השליחות של הסופר הוא מפי הבעלים עצמם, דפשיטא שאין להחמיר בזה לעגן אותן עולמים, עכ"ל.
למדנו מדבריו, שדעתו נוטה להתיר לכתוב וליתן גם בכגון זה, באומר אמרו לבד, ומכל שכן כשיש לצרף שיטת הרא"ה והר"ן להיתר, הזכיר גם כן תשובת הר"י מיגש (כתב יד שתחת ידו) שמתיר באומר אמרו, בשעת הדחק ובמקום עיגון, אף בלי סברת הרא"ה והר"ן, ומסיים הבית אפרים שאין חילוק אם עדיין לא נכתב הגט כלל, או אם נכתב ולא ניתן, דהכתיבה אינה מעלה ואינה מורידה בזה, לפי מהר"ם אלשקר (כב) אפשר לומר, הגם שהרמב"ם פסק באומר אמרו ואפילו לפלוני ולפלוני דהוה פסול, אמנם במינוי שליחות לפי הרא"ה והר"ן אפשר שגם הוא יודה דכשר, והביא הבית אפרים ראיה שהרמב"ם פוסק דמינוי שליחות שלא בפניו לאו מילי הוא ושפיר דמי.
הרא"ה והר"ן אינם יחידים בשיטתם, הרי שלפי הרי"ח (לעיל) ישנם בעלי תוספות המכשירין באומר אמרו, משום דמודה ר"י באומר אמרו, והטעם לפי דלאו מילי הוא, אם כן מכל שכן שיכשירו את הגט כשנעשה על ידי מינוי שליחות, והגם שאחרים חולקים עליהם, אמנם הוכחנו שלפי שיטתם בסוגית התקבל טעם הפסול באומר אמרו הוא משום חשש דרבנן, אטו היכא דלא אמר אמרו, א"כ ודאי שאין לנו להוסיף על חשש זה, ובמינוי שליח בעצמו שלא בפני הסופר והעדים אין לחוש אטו אומר אמרו, וכשר.
היוצא מכל הנזכר, שבשעת הדחק ובמקום עגון ודאי יש נימוקים עצומים להתיר באומר אמרו בצירוף סברת הרא"ה והר"ן, על ידי מינוי שליחות שלא בפניו.
<b>ד. מינוי הסופר והעדים על ידי כתב יד הבעל</b>
בשו"ת מהרי"ם (סימן לב) נמצאת שאלה בזה"ל: בדבר אשה... מפה היושבת עגונא וגלמודה מכמה שנים ועל פי רוב השתדלות והתאמצות השגנו ת"ל שבעלה הוא בק"ק מעץ, והיה לנו מכתבים מהרב דק"ק מעץ שבלתי אפשר לסדר שם גט מכמה טעמים זולת שיכתוב בכתב ידו לפה לסופר ולעדים שיכתבו פה גט ויחתמו ויתנו לאשתו, ע"כ השאלה. שאלה מעין זו נמצאת בשו"ת שבות יעקב (סימן קיד) ובמבי"ט (ח"ב סימן קנה), מן הראשונים שטרח בשאלה זו היה הרד"ך בתשובותיו (בית כג) בעוד שבשאלה לפני המהרי"ם הבעל מינה את הסופר בכתב בשמו, בשאלה שלפני הרד"ך הבעל כתב בזה"ל הנה אני מונה סופר ועדים לכתוב גט ולתתו לאשתי כל ג' שיכירו כתב ידי וכו', ע"כ.
גם בדין זה רבו השיטות בין הפוסקים הראשונים, עצם המחלוקת תלויה בפירוש התוספתא במי שאחזו (לעיל) בדין אומר אמרו, הכי איתא התם: "כתב סופר לשמה וחתמו עדים לשמה, אע"פ שכתבוהו וחתמוהו ונתנוהו לו ונתנו לה, הרי הגט בטל, עד שישמעו קולו שיאמר לסופר כתוב ולעדים חתומו", ומדייק הש"ס, "ישמעו לאפוקי ממאן דאמר מודה ר"י באומר אמרו, קולו לאפוקי מדרב כהנא אמר רב", לעיל מיניה "אמר רב כהנא אמר רב חרש [היינו שהיה פיקח כשכנסה וקידושיו היו קידושין גמורין, ונתחרש או נשתטה אחר כך] שיכול לדבר מתוך הכתב, כותבין ונותנין גט לאשתו", מדקאמר התוספתא שהגט בטל עד שישמעו את קולו, מוכח שאין לסמוך על כתב ידו, וכתב הרא"ש (סוף התקבל סימן יט) וז"ל: ומדלא קא ממעט אלא חרש משמע דפיקח שכתב בכתב ידו מהני, דלא גרע מהרכנה דאלם, ומיהו אומר ר"ת דבתוספתא קתני בהך ברייתא דמייתי הכא, ולא עוד אלא אפילו כתב בכתב ידו לסופר כתוב ולעדים חתומו, שאע"פ שכתבוהו וחתמוהו ונתנוהו פסול עד שיאמר לסופר וכו', עכ"ל.
הסברא הראשונה, היא באמת שיטת התוספות המובאת בחידושי הרמב"ן והר"ן, דסברי דדוקא בחרש אין לסמוך על כתב ידו משום דדעתא שגישתא היא, אבל באלם ומכל שכן בפיקח יש לסמוך על כתב ידו, ר"ת חולק בזה, על יסוד התוספתא, אלא שלפי ר"ת יש לפרש מדוע הרכנה מהני באלם, אם אנו צריכים דוקא שמיעת הקול, לרא"ש יש בזה שני תירוצים, וז"ל: אפשר דהרכנה עדיפא טפי משום דמראה בגופו א"נ נשתתק, דאי אפשר בענין אחר אקילו ביה משום תקנת עגונות, עכ"ל. התירוץ הראשון מתאים למה שהביא הרשב"א בחידושיו בשם הירושלמי, הוא קולו הוא הרכנת ראשו, אבל כתב ידו גרע משניהם. התירוץ השני הוא השיטה שבמרי"ח (נתיב כד ח"ג המובא בבית יוסף) דדוקא בנשתתק ושומע התירו לי לכתוב בכתב ידו לסופר שיכתוב גט לאשתו וכו', אבל לא בחרש שאינו שומע ואינו מדבר ולא בפיקח. גם מהרי"ח סומך עצמו על הירושלמי. ועיין בבית יוסף פירוש שני התירוצים שברא"ש והחילוק ביניהם.
הטור תפס כתירוץ הראשון שברא"ש (עיין בבית יוסף מדוע תפס כן) וכתב (סימן קכ) ואף אם הוא חרש או אפילו הוא שומע אלא שאינו מדבר, או אפילו פיקח וכתב להם בכתב ידו שיכתבו ויחתמו לא יעשו עד שישמעו מפיו. הסמ"ג הולך בשיטת ר"ת, בסמכו עצמו על הך תוספתא שמצריך שמיעת הקול דוקא, ואין מדבר כלל בחרש, הוציא מזה שאין אדם חרש או פיקח יכולין לשלוח כתב ידו לבית דין במקום אחר שיגרשו את נשותיהן. אמנם הרמב"ם (גירושין פ"ב הט"ז) כתב בפשיטות, דנשתתק שכתב בכתב ידו כתבו ותנו גט לאשתי הרי אלו כותבין ונותנין לה, אם היתה דעתו מיושבת עליו, שאין דין מי שנשתתק כדין חרש, ע"כ. ובריש אותה הלכה הביא דין הרכנה בנשתתק, שיש לסמוך על הרכנת ראשו על ידי בדיקה ג' פעמים. משמע שבכתב ידו יש לכתוב את הגט אף בלא בדיקה לפי הרמב"ם, אם כן סבר שכתב ידו עדיף מהרכנה, וכתב עליו הבית יוסף שלדעתו שמכשיר לכתוב גט בכתב ידו בנשתתק, כל שכן על ידי כתב ידו של פיקח.
וכן כתב בעל העיטור בפירוש (הביאו הבית יוסף) שכתב ידו עדיפא מהרכנה, ואם כותבים גט לאלם בהרכנה כל שכן על ידי כתב ידו, ומכל שכן על ידי כתב ידו של פיקח. ומצאתי בבית הבחירה (במי שאחזו) שכתב בפירוש שכתב ידו עדיפא מהרכנה, ומכיון דמדבר ואינו שומע ושומע ואינו מדבר הרי הם כפיקחים לכל דבריהם, כותבין ונותנין גט לנשיהם על ידי כתב ידם. וכן כתב התוספות רי"ד בפירוש (גיטין עא ע"א), וז"ל: כיון דקא מחוי כתבין, פירוש סומכין ברמזיו וכותבין גט לאשתו, ואין לך רמז גדול מכתיבת ידו, ע"כ. וסיים באלם: ולפיכך בודקין אותו אם לא נטרפה דעתו סומכין על רמזיו, וכל שכן על כתב ידו, ע"כ.
מענינת שיטת הר"ן בזה, בפירושו על האלפס בסוף התקבל הביא שיטת התוספות, שפיקח יכול לכתוב בכתב ידו לסופר שיכתוב גט לאשתו וכו', והביא התוספתא שמשמע ממנה שכתב ידו לא מהני בפיקח, ולא הזכיר הר"ת בשמו, שהוא לבדו מבעלי התוספות מן המחמירין בזה, וסיים דבריו 'ואם כן ראוי להחמיר'. אמנם בחידושיו (במי שאחזו) הביא שיטת התוספות כמו שנמצאת ברמב"ן וברשב"א, שדוקא חרש שאינו שומע ואינו מדבר ממעטינן מן התוספתא אבל לא פיקח, ומטעם זה כתב, וז"ל: פיקח ששלח כתב ידו ממדינת הים שיכתבו ויתנו לאשתו כל שהוא מקוים דליכא למיחוש לזיוף כותבין ונותנין, ולא בעינן שמיעה ממש מפיו, דהא ודאי קולו לאו דוקא, דהא סגי בהרכנת הראש כדאיתא במתניתין, עכ"ל. זהו לשון התוספות המובאים ברשב"א וברמב"ן, אמנם מדסיים בהם הר"ן (בחידושיו) משמע ודאי שמסכים לשיטת התוספות, ואינו חולק על התוספות כמו הרשב"א, וא"כ סתר מה שכתב (על הרי"ף) שראוי להחמיר, כבר העיר זאת המהרי"ם (הנ"ל) ויפה הכריע שעל כרחך כונת הר"ן לפסוק הלכה כתוספות שכתב ידו טוב מהרכנה ומהני בפיקח, אמנם למעשה חושש להחמיר כר"ת משום התוספתא, אמנם אינה אלא חומרא בעלמא, גם הרמב"ן בחידושיו (במי שאחזו) מביא שיטת התוספות שפיקח יכול לכתוב בכתב ידו ממדינת הים לסופר ולעדים שיכתבו ויחתמו ויתנו גט לאשתו.
הרד"ך (שם) העיר, שגם רש"י סבר דכתב ידו עדיפא מהרכנה, שכתב בפירוש (גיטין עא ע"א ד"ה אלם קאמרת שאני אלם), וז"ל: אבל חרש שאינו שומע ואינו מדבר אי לאו דיכול לדבר מתוך הכתב ברמיזה לא מפיק וכו', עכ"ל. הרי מוכח שכתב ידו עדיף מהרכנה, הגם שלפי המסקנא אמרינן קולו לאפוקי מדרב כהנא, היינו שבחרש שאינו שומע ואינו מדבר לא סמכינן אפילו אכתב ידו, אבל הסברא הראשונה במקומה עומדת, שכתב ידו עדיפא מהרכנה, עוד כתב הרד"ך שעל כרחך גם הרי"ף סבר דכתב ידו שפיר דמי, דאי פסק כתוספות היה לו להביאם להלכה שכך דרכו, ומדלא הביאו שמע מינה פסק כאידך.
להלכה פסק הרד"ך דבמקום עגון ודאי יש לכתוב וליתן גט לאשה על ידי כתב ידו של הבעל, ואין חילוק בין אם כתב הבעל בפני הסופר או ששלח כתב ידו אל הסופר ממקום אחר, לפי סברתו גם מהרי"ח יודה בזה, שהרי כתב דבשנשתתק התירו בכתב ידו משום דאי אפשר על ידי שמיעת הקול, אם כן הוא הדין בפיקח במקום עגון, הגם שהרא"ש מביא ב' תירוצים לפי ר"ת שמחמיר בכתב ידו, לפי התירוץ הראשון הרכנה עדיפא מכתב ידו ורק לפי התירוץ השני הקילו בהרכנה משום עגון, לכאורה רק לפי התירוץ השני יש להקל בכתב ידו במקום עגון כמו בהרכנה, אמנם העיר הרד"ך שמלשון הרא"ש משמע שגם לפי תוספות לא ברור כלל שהרכנה עדיפא שהרי סברה זו כתבו בלשון אפשר, הרי שגם הם היו מסופקים בטעם הפסול, ואף לדבריהם אין הפסול מן התורה.
השבות יעקב (סימן קיד) כתב כעין זה בפירוש דברי הרא"ש ור"ת, לפי דבריו התירוץ הראשון ברא"ש דהרכנה עדיפא, אינו אלא דיחוי לקושיתם מהרכנה אצל אלם, וראיתו מלשון הרא"ש, שכתב דאפשר שהרכנה עדיפא, ותמה מאד על הטור שקבל להלכה תירוץ הראשון, אלא יש לסמוך במקום עגון על התירוץ השני, שהרכנה אינו עדיף מכתב ידו והיכא דאי אפשר בהרכנה ודאי שיש לסמוך על כתב ידו אפילו של פיקח, גם בגט פשוט מסכים עם הרד"ך, דאפילו להטור אליבא דתירוץ הראשון אין לפסול גט שנכתב על ידי כתב ידו מדאורייתא, ואינו פוסל אלא מדרבנן, אין לנו לאפושי פלוגתא בין הרמב"ם לבין הרא"ש והטור, שלפי הרמב"ם כתיבת הגט על ידי כתב ידו מותרת מן התורה ולפי הרא"ש והטור בטל מן התורה, גם תירוצי הרא"ש עצמן אין לנו סברא להרחיק זה מזה כל כך, עד שלפי התירוץ הראשון הגט בטל מן התורה, ולפי התירוץ שני כשר באלם אפילו מדרבנן,
הגט פשוט סיכם דבריו בזה"ל: ובודאי כי לכתחילה יש לחוש לדברי התוספתא, אך במקום עיגון יראה לענין הלכה דיש להקל ולסמוך אדברי המקילין, חדא, כי פשטא דגמרא דידן הכי משמע, ותו דגדולי הפוסקים לא חשו לתוספתא, ותו כי שיש לצדד ולומד דאפילו מאן דחייש לדברי התוספות, היינו שלא במקום עיגון, כמו שנראה מתירוץ שני דהרא"ש, וכן כתב רבינו ירוחם, ע"כ. וכן פסק המבי"ט (הנ"ל, אמנם ביחס לשאלה שלפני המבי"ט עיין הערת הגט פשוט סוף ס"ק כו).
עתה שהצגנו שיטות הפוסקים הראשונים והאחרונים, בדבר גט שנכתב על ידי ציווי הבעל בכתב ידו, נעיין היטב בסוגיא דידן בבבלי בענין זה, ונראה אם יש למצא טעם מדוע לא חשו גדולי הפוסקים הראשונים להך תוספתא. ומאחר שהרבה מהמחמירין בכתב ידו של הבעל סמכו עצמן על הירושלמי, נברר בע"ה השייכות בין הבבלי ובין הירושלמי בזה.
ודאי שמפשט גמרא דידן משמע, שכתב ידו עדיף מהרכנה, דאם לא כן מאי מקשה רב יוסף ארב כהנא, מאי קמ"ל תנינא נשתתק ואמרו לו נכתוב גט לאשתך והרכין בראשו וכו', הלא המשנה מתירה בהרכנה שהיא עדיפא מכתב ידו, ושפיר יש לו לרב כהנא להשמיענו שהרכנה לאו דוקא ומותרת גם על ידי כתב ידו, מוכח איפוא, שלפי פשטות הגמרא כתב ידו עדיף מהרכנה, גם מסקנת הגמרא דקולו לאפוקי מדרב כהנא נמי משמע שאין למעט אלא חרש שאינו שומע ואינו מדבר, ומטעם זה אין לסמוך על כתב ידו, אבל לא שכתב ידו גרע מהרכנה, ואין להכשירו אפילו בפיקח. אם כן לולי סוגית הבבלי לא היה עולה על דעת שום אדם לומר שכתב ידו לא מהני.
הנה הרשב"א שסבר, דהרכנה עדיפא מכתב ידו, הקשה על השקלא וטריא, דרב כהנא טובא קמ"ל, שהרי הרכנה עדיפא, שלפי הירושלמי היא בשמיעת קולו, וקמ"ל רב כהנא שיש לסמוך גם על כתב ידו, ותירץ, דהמקשן לא סבירא ליה דהרכנה עדיפא, ולפי סלקא דעתא דהמקשן מתרץ ליה רבי זירא. ועיין בשבות יעקב (הנ"ל) שכתב שזה דוחק גדול, וכן המהרי"ם (בתשובה לב), ודאי שאין לנו שום יסוד בבבלי שהמסקנא חולקת על סברת המקשן על רב כהנא, ויסוד תירוצו של הרשב"א אינה מן הבבלי אלא מן התוספתא והירושלמי, מפני זה כתב השבות יעקב שהבבלי והירושלמי חולקים בזה, והלכתא כהבבלי.
מענין הדבר שהבית שמואל (סימן קכא ס"ק ט) מביא את הב"ח שכתב בשם התוספות, דמהני כתב ידו, והעיר עליו, וז"ל: ל"ד [לאו דווקא], כי התוספות לא כתבו כן אלא בתחלת הסוגיא דסלקא דעתין כתב עדיף מרמיזה, אבל להמסקנא דקי"ל רמיזה עדיף לא מהני כתב ידו. זהו ממש פירוש הרשב"א בגמרא, אלא שבעוד שהרשב"א יסד דבריו על הירושלמי הבית שמואל העמיס סברא זו בשיטת התוספות, ובתשובת מהרי"ם (הנ"ל) שהביא בשם רב אחד, שאדרבה מקושית התוספות בד"ה אמר רב יוסף מקמ"ל תנינא (גיטין עא ע"א), יש להוכיח שאף למסקנה כתב ידו עדיפא מרמיזה. ועיין שם במה שפלפל בתוספות ד"ה קולו לאפוקי מדרב כהנא (שם עב ע"א), בישוב הסלקא דעתין והמסקנא לדעת הבית שמואל, ומסיים, צריך לומר לדבריהם דפשטות הש"ס לא משמע הכי, ע"כ.
ודאי שפשטות הש"ס לא משמע הכי, וגם אין שום יסוד בדברי התוספות לומר שכתב ידו עדיפא מהרכנה, היינו דוקא אליבא דסלקא דעתין, אבל אליבא דמסקנא הרכנה עדיפא, אדרבה מכיון שכתבו בד"ה קולו לאפוקי מדרב כהנא, דמקולו לא ממעיטינן הרכנה, משום דמסתבר שלא למעטה, כיון שעל ידי הרכנה קים לן דמתרצה, די לנו בזה, ולא בעינן שמיעת קולו, ומסתבר שאין למעט אלא חרש שכתב בכתב ידו, דכיון שהוא אינו שומע ואינו מדבר לא קים לן דמתרצה אפילו אם כתב בכתב ידו, זהו שהביאו הרבה מהראשונים בשם תוספות, דדוקא חרש ממעטינן משום דעתא שגישתא. הרי מוכח שלפי תוספות שמיעת הקול לאו דוקא, והכל תלוי אי קים לן דמתרצה או לא, וכיון שבתחלת הסוגיא מבואר שכתב ידו עדיף מהרכנה, משום שעל ידי כתב ידו אנו יודעים שרצונו לגרש, ודאי שכך היא גם מסקנת הסוגיא, הלא כך כתב תוספות בפירוש גם בד"ה אמר רבי זירא (גיטין עא ע"א), ואומר ר"י דמתניתין לא קשיא ליה, דפשיטא ליה דגבי גט אין צריך הגדה בפה רק שמתרצה וכו', ע"כ. הרי שפשוט לפי תוספות שגבי גט אין אנו צריכים הגדת פה, רק הודעת רצון הבעל וקולו לאו דוקא, והא דממעטינן רב כהנא מקולו, משום דגבי חרש כתב ידו לא די להקים את רצונו, זוהי שיטת תוספות בלי גמגום, ולולי התוספתא והירושלמי לא היה שום אדם חולק בזה שכן בלי ספק פשטות הסוגיות.
באמת צריך לעיין, בסברת החולקים על התוספות דצריכים דוקא שמיעת קולו, מה טעם הדבר, מדוע באמת לא די שהבעל מודיע הסופר והעדים בכתב ידו שיהיו שלוחיו לכתיבת ולנתינת הגט, ודאי שאין זה אומר אמרו, ומה לי אם אומר בקולו או בכתב ידו, כנראה שמקובל בין הפוסקים שטעם המצריכים שמיעת קולו דוקא, הוא טעם הרמב"ן בפירוש ר"י, אמאי אומר אמרו פסול, ולא נכשירו משום מינוי שליח שלא בפניו, כמו שם, גם כאן הטעם משום דבעינן לשמה, ושהבעל יכתוב לה הגט, ולא נעשו שלוחיו עד שישמעו מפיו, מפני זה צריכים שישמעו קולו דוקא, ולא די בכתב ידו, כן כתבו בפירוש המהרי"ם וכן משמע בגט פשוט, אמנם אין זה מספיק, שהרי בארנו (לעיל) שהרמב"ן סובר, דהא דמפקינן מקולו הא דרב כהנא, היינו דוקא חרש משום דעתא שגישתא, אבל פיקח יכול לכתוב בכתב ידו. לפירושו קולו לאו דוקא, אלא כוונתו, לר"י דאומר אמרו פסול, ולא הוה כמינוי שליח שלא בפניו, משום דבעינן לשמה, אין פירושו שהסופר והעדים צריכים לשמוע מפי הבעל ממש, אלא פי הבעל פירושו מן הבעל ישיר ולא על ידי שליח ביניהם, אמנם כתב ידו גם כן פי הבעל מקרי, שהבעל עצמו בכתב ידו מצוום לכתוב ולחתום וליתן.
כך יש לפרש ההבדל שבין אומר אמרו לר"י, לסברת הרמב"ן, ובין כתב ידו דפוסק הרמב"ן להכשיר, דלא ממעטינן מהך תוספתא רק חרש דרב כהנא ולא פיקח, כך משמע גם מפשטות לשון הש"ס, שיש להבדיל ביניהם, שהרי אמרינן, ישמעו לאפוקי ממאן דאמר מודה ר"י באומר אמרו, קולו לאפוקי מדרב כהנא. והשתא אי נימא דכתב ידו פסול מכל מקום ואפילו אינו חרש, משום דלגבי גט צריכים שמיעת קול דוקא, א"כ אין הבדל בין טעם דפסול באומר אמרו ובין כתב ידו, שניהם פסולים, משום שגבי גט בכדי שיהיו שלוחיו ושיהיה לשמה צריכים לשמוע את רצונו מפי הבעל ממש, וטעם אחר לשניהם, א"כ הכי הוה ליה למימר, ישמעו קולו לאפוקי מאן דאמר מודה ר"י באומר אמרו, ולאפוקי הא דרב כהנא, אלא ודאי יש הבדל ביניהם, וישמעו לחוד בלי קולו לאפוקי מאן דאמר מודה ר"י וכו', משום דבאמת קולו לאו דוקא, אלא כל שבא הצוואה מן הבעל באופן ישיר ללא שלוחים ביניהם ישמעו קרינן ביה, וקולו לאפוקי מדרב כהנא משום דעתא שגישתא.
תמהני על הבית יוסף שכתב, שמשמע שהרא"ש סבר כהרמב"ן, משום דכתב דדוקא לענין צווי הבעל הוא דבעינן שידבר בפיו ושישמעו את קולו, אבל לענין שליחות אשה, כל היכא דקים לן שהיא רוצה בדבר לא בעינן שמיעת קול, הבין הב"י שלפי הרמב"ן גט שנכתב על ידי צוואת כתב יד הבעל, פסול, מאותו טעם שהוא סובר שבאומר אמרו פסול אליבא דר"י, וזה אינו, שהרי גם הוא סבר כהתוספות, שגם לענין כתיבת הגט די בקים לן שהוא רוצה בדבר ומכשיר כתב ידו, ומ"מ אומר אמרו פסול לפי ר"י, משום דאי לא באה הצוואה ישיר מן הבעל לא מקרי לשמה, ויש לעיין.
המבי"ט (הנ"ל) מחזיק בתירוץ השני של הרא"ש ורבינו תם, שיועיל כתב ידו בנשתתק כמו הרכנה, והטעם שאינו מועיל בפיקח כתב וז"ל׃ ואפשר לומר על דעת ר"ת והרא"ש דסברי דוקא חרש (מדבר ואינו שומע וה"ה אלם) יועיל כתב ידו ולא בפיקח, דהיינו נמי משום דחרש כותב לסופר ולעדים בפניהם שיכתבו ויחתמו והוה ליה כאילו מדבר עמהם, אבל פיקח שממנה בכתב סופר ועדים שלא בפניהם, איכא למיחש דילמא קודם שיכתבו נשתנה דעתו וחזר בו וכו', ע"כ. אכן כבר דן בזה הרד"ך (הנ"ל) והוכיח שאין הבדל בין שכתב הבעל שיכתבו ויתנו בפני הסופר והעדים או שלא בפניהם, ודאי שכן מוכח מכל הפוסקים, דמאן דמכשיר בכתב ידו, מכשיר בין בפני הסופר והעדים ובין שלא בפניהם, וכן מאן דפוסל גם כן לא חילק ביניהם.
האם נימא שמה שפסק מהרי"ח שבנשתתק די בכתב ידו, היינו דוקא אם כתב במעמד הסופר והעדים, אם כן היה למהרי"ח לפרש זאת ולא לסתום דבריו, באמת אין שום סברא להבדיל ביניהם, דממה נפשך, אם נאמר כשיטת תוספות דבגט די בקים לן שמתרצה מה לי אם כתב במעמד הסופר והעדים או לא, כל שכתב ידו מקוים דליכא למיחוש לזיוף כמו שדקדקו התוספות לכתוב, כפי המובא בחידושי הרשב"א והר"ן, קים לן שרצונו לגרש את אשתו, די זה, ואם נאמר שמאיזה טעם יש דין מיוחד בגט, שצריכים דוקא שמיעת קולו ממש, אם כן מאי נפקא מינה בין אם צוה הבעל בכתב בפני הסופר או שלא בפניו, גם החשש שמא קודם שיכתבו תשתנה דעת הבעל ויחזור בו, אינו מיוחד דוקא כשמצוה בכתב ידו, כמו כן יש לחוש לחזרה כשמצוה בפיו, וכמו שיש שם תקנה גם כאן יש תקנה, באמת המבי"ט כתב, שבנידן שאלתו, כיון שקבל עליו הבעל בשבועה חמורה שלא לחזור בו ולא לערער, ונחתם הכתב בשני עדים, גם רבינו תם והרא"ש יודו שבפיקח נמי מהני כתב ידו, ואין לצאת מטעם חשש קלוש כזה, שלא נמצא מוזכר בשום מקום, נגד פשטות סוגית הש"ס, ונגד כל הני גדולי הפוסקים הראשונים שמתירין על ידי כתב יד הבעל בלי שום פקפוק.
האמת דהפוסלים בכתב יד הבעל, לא הזכירו שום סברא, אלא פסקם מיוסד על התוספתא והירושלמי, הגם שאיננו יודעים טעם הדבר, לכאורה הדבר תמוה מאד שהבבלי הביא את התוספתא והשמיט המשפט 'שאם כתב בכתב ידו לסופר ולעדים חתומו אף על פי שכתבוהו וחתמוהו ונתנוהו לו ונתנו לה פסול', וכיוון פשטות הסוגיא בהיפך, שכתב יד הבעל כשר, זו באמת ראיה חזקה לסברת השבות יעקב (הנ"ל) שהבבלי חולק על התוספתא, הנה הרד"ך (הנ"ל) כתב אפשר שהתוספתא שבשתא היא, הפרי חדש (סימן קכ ס"ק ה) דחה דבריו, שלו ראה הרד"ך את הירושלמי, לא היה אומר שהתוספתא משובשת, אמנם גם מה שיש ללמוד מהירושלמי מוטל בספק, וחלקו בו גדולי הראשונים.
דאיתא בירושלמי (גיטין פ"ז ה"א; תרומות פ"א ה"א) "היא שמיעת קול היא הרכנת הראש". הוציא הרשב"א שהרכנה עדיפא מכתב ידו, שהרי היא כשמיעת הקול, אמנם הרמב"ן פסק כתוספות, שדי בכתב יד הבעל ולא בעי שמיעה ממש, והביא הך ירושלמי, וז"ל׃ ומכל מקום קולו לאו דוקא, דהא איכא הרכנת הראש דמתניתין, ובירושלמי אמרו היא שמיעת הקול היא הרכנת הראש, עכ"ל. מוכח שהבין שאין ראיה מהא דהיא שמיעת הקול היא הרכנת הראש, דהרכנה הוה כשמיעת הקול, אלא אדרבה מדהרכנה מהני יש להוכיח ששמיעת הקול לאו דוקא, לפי הרשב"א שמיעת הקול דוקא, שהכי איתא בתוספתא, ומדשמיעת קולו דוקא על כן הרכנה הוה כשמיעת קולו ועדיפא מכתב ידו, אבל הרמב"ן כנראה לא השגיח בתוספתא, ומכיון שכן, מדהרכנה מהני מוכח שקולו לאו דוקא,
מספר התרומה משמע, הגם שפוסק כרבינו תם וכהך תוספתא, דכתב ידו לא מהני, מכל מקום, לא ברור לו אם יש להביא ראיה מהתוספתא לירושלמי. שכתב׃ מכל מקום על ידי הכתב לא יועיל אפילו בפיקח, וכן תניא בתוספתא בפ"ב, כתב בכתב ידו לסופר לכתוב ולעדים חתמו, והתם לא מיירי כלל בחרש וצ"ע בירושלמי, ע"כ. הרי לך הגם שנוטה לפסוק כהתוספתא הניחו בצ"ע, משום שלא ברור לו שיש להוציא כן מהירושלמי, ובארנו לעיל, שעל פי הירושלמי הכריע מהרי"ח, שעל ידי כתב יד הבעל אין כותבים לא בפיקח ולא בחרש שאינו שומע ואינו מדבר, אבל בנשתתק כותבין על ידי כתב ידו, א"כ אין לך שיטה בדין זה, שאין לה ראיה מהסוגיא בירושלמי, לפי הרשב"א הראיה לרבינו תם וכתירוץ הראשון שברא"ש בדין הרכנה, לפי הרמב"ן יש להוכיח כפי התוספות, ואליבא דמהרי"ח הראיה לתירוץ השני שברא"ש, דגבי אלם יש להתיר.
אם כן נעיין בסוגית הירושלמי (שם), "תני חרש שתרם אין תרומתו תרומה, אמר רשב"ג במה דברים אמורים שהיה חרש בתחילתו, אבל אם היה פיקח ונתחרש כותב ואחרים מקיימין כתב ידו". פירוש, הדברים האחרים עושים כפי שאמר להם בכתב ידו שיעשו, והקשו מהתוספתא שהביא רבינו תם, שאפילו כתב לסופר שיכתוב וכו' אינו גט עד שישמיע את קולו, הדבר זקוק לפירוש, דמאי מקשה הירושלמי על דינו של רשב"ג, הלא התוספתא לא איירי בפיקח ונתחרש, וכתב קרבן העדה וכעין זה גם הפני משה, דודאי שהתוספתא איירי בבריא ומכל שכן בחרש, הראיה מהתוספתא היא, שכתב ידו לא מהני, ואיך מכשיר רשב"ג בכתב ידו, ומשני ר' יוסי אמור דבתרא ולית הדא פליגא, אינו גט עד שישמעו קולו, אמר לסופר כתוב ולעדים חתומו, סוף דבר עד שישמעו את קולו ולא אפילו הרכין בראשו, ואת אמר לית כן אוף הכא לית כן. פירוש, ר"י אומר מסוף הברייתא תראה שאין להקשות על רשב"ג, שהברייתא לא דייקה בלשונה, שהרי בסוף הברייתא נאמר, עד שישמעו את קולו, וזה ודאי לאו דוקא דהרי הרכנה מהני. הכי נמי הך דכתב לסופר וכו', דלא מהני, גם כן לא דוקא. ובפירוש הענין כתב הפני משה, דכמו דקולו לאו דוקא הכי נמי הא דקתני כתב בכתב ידו משבשתא היא, דכתב ידו מהני, ר' מנא דוחה את תירוצו של ר"י ואומר, אית כן הוא שמיעת הקול היא הרכנת הראש. כוונתו שלשון הברייתא דוקא, 'ואית כן' היינו גם הרכנת ראשו איכא בברייתא שהיא שמיעת הקול היא הרכנת הראש, ואם כן איתותב רשב"ג.
לכאורה דינו של רשב"ג בירושלמי הוא דינו של רב כהנא בבבלי, והדין נדחה מכח התוספתא, אלא שבעוד הבבלי מפיק רב כהנא 'מקולו', הירושלמי מותיב על רשב"ג מהא דאיתא (שם) בפירוש דאין כותבים לסופר שיכתוב וכו', והנה כל הסוגיא חמורה מאוד, כבר העיר הבית מאיר (סימן קכ) שדבר תימה הוא שמהרי"ח פסק על יסוד הירושלמי דבאלם די בכתב ידו משום שאי אפשר בשמיעת קולו. דאם יש לחלק באופן זה, מאי מקשה הירושלמי על רשב"ג מהך ברייתא, הלא רשב"ג אינו מכשיר אלא בפיקח ונתחרש שאי אפשר על ידי שמיעת הקול, אבל התוספתא איירי בבריא שהוא פיקח, ודוקא משום שיכול לצוות בשמיעת קולו אין מניחים לו לצוות בכתב ידו, זוהי ודאי קושיא עצומה מאד.
לכאורה מכאן באמת ראיה מהירושלמי לשיטת רבינו תם כמו שכתב הרשב"א, שהרי הרכנה מהני כשמיעת קולו אבל כתב ידו לא מהני, אלא שגם לפי ר"ת והרשב"א סוגית הירושלמי אינה מובנת, שמא הא דאינו מהני כתב ידו היינו דוקא בגט, דודאי שמכתב ידו של פיקח אפשר לדעת את רצונו, אלא שלגבי גט לא די בזה, מפני שיש דין מיוחד שצריך דוקא שמיעת קול הבעל, אם כן מאי מקשה שם על רשב"ג מגט, הלא רשב"ג בדין תרומה קמיירי, על הך דחרש שתרם אין תרומתו תרומה נסיב ואמר דאם היה פיקח ונתחרש כותב ואחרים מקיימין כתב ידו, ואיך מדמינן תרומה לגט, הלא בתרומה הדבר תלוי אי קים לן דעתו ורצונו, אבל בגט לא די בזה, ומשום הכי כתב בכתב ידו לסופר שיכתוב, אינו גט.
אכן דבר אחד אנו יכולין להוציא מהירושלמי, גם בסקירה ראשונה, כיון דבדין תרומה הבעיה היא, אם אפשר לעמוד על מחשבתו מכתב ידו של נתחרש, על כרחך גם לענין גט, בתוספתא שמותיב מינה היא היא הבעיה, אלא שבתוספתא כנראה, לא מיירי בחרש כלל אלא בבריא, ואם כן צריך טעם אחר מדוע כתב ידו אינו מועיל, ואם יש טעם אחר השייך דוקא בגט, איך מדמינן גט לתרומה, כנראה זהו מקור כל הערבוביא בהבנת הירושלמי, משום זה מפרשי הירושלמי הפני משה (תרומות) וקרבן העדה (גיטין) מפרשים שהוא הדין לגיטין, כמו שרשב"ג מתיר כתב ידו לענין תרומה, כך הוא מתיר גם לענין כתיבת גט, ומשום הכי מקשין עליו מתוספתא דגיטין, אמנם זה מנין להו, הלא רשב"ג עצמו אינו מדבר אלא בדין תרומה, וכך לשונו בתוספתא (תרומה פ"א ה"א) "רשב"ג אומר איזהו חרש, כל שהיא חרש מתחלתו, אבל פיקח שנתחרש הוא תורם והם מקיימין על ידיו", ע"כ. ומדמדמה הירושלמי דין חרש בתרומה לדינו בגט על כרחך חד טעמא לשניהם, אלא שהדרן קושין לדוכתא, הלא הברייתא בגט אינו מדבר בחרש אלא בפיקח.
לעניות דעתי, יש לפרש את הירושלמי בפשיטות, שיוצא ממנו פסק התוספות והרמב"ן בבירור, שמכשירין בגט שנכתב על ידי צוואת הבעל מכתב ידו, ולא נסוגו אחור מסברתם לא בפני התוספתא ולא בפני הירושלמי. הנה יש להעלות מן הירושלמי בלא שום פקפוק שהתוספתא באמת משבשתא (כהרד"ך לעיל), ומשום כך לא השגיחו בה המכשירין בכתב ידו, שכך הגירסא בדפוסים שלנו: ולא עוד אלא אפילו כתב בכתב [ידו] לסופר כתוב ולעדים חתומו אע"פ שכתבוהו [וחתמוהו] ונתנו לה פסול עד שישמעו את קולו שיאמר [הוא] לסופר וכו', ע"כ. אמנם הגירסא בירושלמי במסכת תרומות: והרי שכתב כתב ידו או שאמר לסופר כתוב ולעדים חתומו אע"פ שכתבו וחתמו ונתנו לו וחזר ונתן לה אינו גט, ע"כ. אמנם במי שאחזו: הרי שכתב בכתב ידו אמר לסופר וכתב [צ"ל כתוב] ולעדים וחתמו [צ"ל חתומו] אע"פ וכו' אינו גט, ע"כ. תיבת 'אמר' חסרה בתוספתא שלנו.
רוב הפוסקים הפוסלין בכתב ידו בגט, מצטטים התוספתא בלא 'אמר', אולם מכיון שהמלה נמצאת בשני מקומות בירושלמי סברא היא שכך הגירסא בתוספתא, הרשב"א הביא התוספתא לא מהירושלמי אלא מהמקור גרס אמר, אלא שגירסתו שונה מעט מגירסת הירושלמי, וז"ל: ולא עוד אלא אפילו כתב בכתב ידו ואמר לסופר וכו' ואמר לא נמצא בירושלמי, הסברה הישרה מחייבת לומר, שתיבה שהיתה בנוסח המקורי שחשבוה מיותרת נשמטה לאחר זמן, אבל אין לשער שתיבת 'אמר' שלא היתה בנוסחה המקורית, שהדין פשוט וברור בלעדיה, הוכנסה לאחר זמן בלי טעם וסיבה, מעתה יש להבין פירוש תיבת 'אמר', כתב בכתב ידו אמר לסופר וכו' שבנוסח המקורי, המפרשים לא עמדו בזה.
קרבן העדה טרח לפרשו, וז"ל: והכי פירושה שכתב בכתב ידו שיכתוב הסופר וכו', או שאמר בפיו שיאמרו לסופר לכתוב וכו', ע"כ. נקט הגירסא בתרומות ועל פיה הגיה גירסת מי שאחזו, וז"ל: הכי גרסינן, הרי שכתב בכתב ידו או שאמר אמרו לסופר כתוב ולעדים חתומו אע"פ וכו', וכן נראה פ"ק דתרומות, עכ"ל. מלשון 'וכן נראה' ולא 'וכן איתא' מוכח שגם בתרומות לא היה כתוב 'או שאמר אמרו לסופר', אלא 'הרי שכתב בכתב ידו או שאמר לסופר', והוא זה שהגיה הגירסא בתרומות, ומכיון שאי אפשר לגרוס 'או שאמר לסופר', הגיה והוסיף תיבת 'אמרו', מעתה התוספתא מדברת בשני דינים, בדין כתב בכתב ידו ובדין אומר אמרו, ועל פי זה הגיה הגירסא בגיטין, כל זה דחוק ביותר, שאין לו יסוד לא בסברא ולא בגירסאות, ואין סמך אלא על זה שתיבת 'אמר', כנראה אין לה שום הבנה בהמשך הדברים.
לעניות דעתי, נראה שהיא המלה העקרית בהבנת כל סוגית הירושלמי, ודאי שאין לגרוס 'או שאמר' כמו שנמצא בתרומות, זה מוכח מתוכו שאי אפשר, שאם אמר הוא עצמו לסופר, שאינו גט, הגירסא הנכונה היא כמו במי שאחזו, או כהתוספתא שהביא הרשב"א, כתב בכתב ידו ואמר לסופר וכו', ומה מובנה של הפיסקא 'הרי שכתב בכתב ידו אמר לסופר' וכו', נשוה ניב זה ללשון רב כהנא אמר רב, חרש שיכול לדבר מתוך הכתב כותבין ונותנין גט לאשתו. הרי לך לגבי חרש שכתב ידו מקרי דבור, החרש מדבר מתוך כתב ידו, זהו גם פירוש 'כתב בכתב ידו אמר לסופר' או ואמר לסופר, 'כתב' ו'אמר' היינו שאמר על ידי כתב ידו, בדיוק דיבור מתוך הכתב דרב כהנא, מעתה תתפרש סוגית הירושלמי בתכלית הפשטות, בדין חרש שתרם שאין תרומתו תרומה, ארשב"ג דהיינו דוקא בחרש מעיקרו אבל פיקח שנתחרש כותב וסומכין על כתב ידו, והקשה הירושלמי מתוספתא דכתב בכתב ידו אמר לסופר וכו', דמיירי גם בחרש שאמר בכתב, וכתיבתו במקום דיבורו, ותני דאינו גט, הרי מוכח שלגבי חרש אין הוכחה למחשבתו מכתב ידו, ונשאר בקושיא, ממש כמו בבבלי שדחה דין רב כהנא, והכל עולה יפה, מכתב יד פיקח לא הוזכר שום דבר לא בתוספתא ולא בירושלמי, ולא עלה על דעת שום אדם לפוסלו, באמת יש להוכיח שהרכנה עדיפא מכתב ידו, אמנם דוקא בחרש משום דעתא שגישתא, כמו שכתבו תוספות והרמב"ן, ואין פלוגתא בין הבבלי והירושלמי ושניהם הולכים בשיטה אחת.
נמצא שלא רק שאין ראיה מהתוספתא והירושלמי נגד התוספות הרמב"ם והרי"ף וסייעתם בדין כתב ידו, אלא שלפי הגירסא הנכונה גם התוספתא וגם הירושלמי לא יתפרשו שפיר אלא דוקא לשיטתם, שמכשירין כתב ידו בפיקח, בארנו (לעיל) שכל גדולי הראשונים התוספות הרמב"ם הרי"ף בעל העיטור הרמב"ן ובית הבחירה ותוספות רי"ד, פסקו בפשיטות שהגט כשר על ידי צוואת כתב יד הבעל, וגם המחמירין מתירין היכא דלא אפשר בענין אחר כמו באלם, וגם דברי רבינו תם אפשר לפרשם שטעם הפסול אפילו לשיטתו אינו אלא מדרבנן, ודאי שיש לסמוך במקום חשש עיגון על כל הפוסקים האחרונים הרד"ך והמבי"ט השבות יעקב והגט פשוט והמהרי"ם מבריסק, שמתירין לבעל שיכתוב בכתב ידו לסופר שיכתוב ולעדים שיחתמו וכשר.
לכאורה נראה לומר, שאין צריך לכתוב לסופר פלוני ופלוני, ודי לו למנות את סופר דמתא או סופר של הבית דין, וכל שנים שיקבלו את צוואתו לחתום, שמכיון שאין כאן דין של אומר אמרו, המצוה מתוך כתב ידו כאילו הוא מדבר פה אל פה אל הסופר ואל העדים, כל שמכשרינן בכתב ידו, יכול אפילו לכתוב, כל מי שיקרא את מכתבי זה הנני ממנה אותו להיות סופר וכו', אמנם דוקא אם הכתב נחתם על ידי עדים בבית דין, באופן שאין לחוש לזיוף, כמו שכתבו התוספות, כעין זה היתה השאלה לפני הרד"ך, הבעל כתב שהוא ממנה סופר ועדים לכתוב גט ולתתו לאשתי כל ג' שיכירו כתב ידו, ופסק בזה להכשיר, משום עיגון, ודאי שכל שיכיר כתב ידו לאו דוקא, דמה לי אם מכיר את כתב ידו או שברור לנו שזהו כתב ידו שנתקיים בבית דין, והכי נמי יכול למנות את הספרא דבי דינא, אע"ג שאינו מכירו ואינו מיחדו בשם, הבית אפרים (הנ"ל) כבר בירר, שבענין זה לא שייך כלל ברירה.
הנה מהרי"ם מבריסק כתב שליתר שאת קודם שיכתוב בכ"י יאמר בע"פ שממנה את הסופר ואת העדים לכתוב ולחתום בעבורו, והוא רואה בזה תקנה גדולה, כי אז מלבד המקילין בכתב ידי הבעל, יש לנו לסמוך על דעת הרא"ה והר"ן, מסופקני אמנם אם באמת תיקן בזה כלום, הלא מאן דמחמיר בכתב ידו, טעמו שצריכים שמיעת קולו דוקא, כמו שכתב הרמב"ן בפירוש דברי ר"י באומר אמרו, שבלאו הכי לא מקרי לשמה וכו', ומאן דסבר הכי יחלוק גם על הרא"ה והר"ן במינוי שליח שלא בפניו, דחד טעמא הוא לשניהם.
מה שאפשר עוד לפקפק בדבר, דהלא אפילו למאן דאמר אומר אמרו מותר, מכל מקום לא תעשה כן, דחיישינן שמא תשכור עדים, ואם כן אפשר שגם אם מצד הדין מותר על ידי כתב ידו, מכל מקום לא תעשה כן בישראל מטעם החשש, כבר העירו זאת הבית אפרים ומהרי"ם מבריסק, ופסקו להתיר משני טעמים, חדא שהרי תוספות (גיטין סו ע"ב) סוף ד"ה מתניתין מני ר"י, אמרו שבשעת הדחק מותר לעשות כן אפילו לכתחלה, ועוד שכאשר הדבר נעשה על ידי בית דין אין לחוש לשמא תשכור עדים, בפרט עיין בבית אפרים שמביא בשם גאון ספרדי, שכל שהכל נעשה על ידי בית דין אין לחוש, ומותר ותעשה, ואם כן בנידון דידן ובזמננו, שכל מעשה הגט נעשה תמיד על ידי בית דין, ובפרט בשעת הדחק אין לחוש שמא תשכור עדים, אם כן בשעת חרם או מלחמה יש תקנה לכתוב בכתב יד לסופר דמתא ולעדים שיכתוב ויתנו גט בעבור הבעל, אלא שטוב לחוש למה דאיתא במבי"ט (הנ"ל) שישביעו את הבעל כדבעי שלא יחזור בו ולא יערער, ואז נראה שיש תקנה, וה' ישמרנו משגיאות.
<h3>פרק ד; הפקעת קידושין</h3>
מזמן חתימת התלמוד עד זמננו, העסיקה השאלה את דעתם ולבם של גדולי הדורות, איך לתקן סדר קידושין באופן שלא תצאנה ממנו תקלות לבנות ישראל, בעיקר היו מוכרחים להגן כנגד הפריצות של קידושי ערמה, או קידושי סתר וגם הוצאת קול של מקודשת, או חטיפת נשים על ידי קידושין כנגד רצונה או משפחתה, החל מימות הגאונים נתקנו תקנות בכדי לגדור גדר, כגון, שלא לקדש אשה אלא בפני עשרה, ועל פי רוב, נאמני הקהלה ביניהם, או שלא לקדש בלי רשות רב הקהלה, בקהלות רבות החרמו המקדש בלי רשות ההורים או קרוביה, וכן תקנו שהאירוסין יהיו בשעת הנשואין, פעמים לא הסתפקו לתקן תקנות אלו רק בחרם הקהל או בהטלת קנס על העבריין, אלא גם הפקירו את הקידושין שנעשו שלא על פי תקנת הבית דין או הקהל, או הפקיעו אותן.
גם אחר פסק הבית יוסף והרמ"א (אה"ע סוף סימן כח), שלמעשה אין כח לשום בית דין או קהל להפקיע הקידושין בתקנות כאלו, תחת דוחק תנאי החיים בארצות שונות, המשיכו בתי דינים בישראל וקהלות קדושות לתקן תקנות בכדי למיגדר מילתא, ולהפקיע את הקידושין, ופעמים אף את הנישואין, מטעם דכל דמקדש אדעתא דרבנן מקדש ואפקעינהו רבנן לקידושין מיניה, את החומר העשיר אסף ובירר בשיטה הסטורית, רבי אברהם חיים פריימן ז"ל, בספרו החשוב סדר קידושין ונישואין אחרי חתימת התלמוד (מוסד הרב קוק, ירושלים תש"ה).
אין ספק לו היתה היכולת ביד רבני זמננו לתקן תיקונים בסדר הקידושין והנישואין, על פי העיקר התלמודי של כל המקדש אדעתא דרבנן מקדש וכו', הרבה מהבעיות היותר חמורות בעניני אישות בזמננו היו נתונות לפתרון, עצם העובדה שמזמן חתימת התלמוד בכל דור ודור היו בין גדולי ישראל שאשרו תקנות על יסוד של הפקעת קידושין, וגם אלו שמשכו ידיהם מזה מוכיח שעוד לא זכינו להכרעה מוכרחת בענין זה, נשתדל איפוא לברר את שאלת הפקעת קידושין מג' פינות, בע"ה נברר תחלה את שיטות הראשונים בפירוש העיקר בזה כמו שנמצא בתלמוד, ואחר כך ניגש לשאלה אם אותו עיקר שייך גם בזמן הזה להלכה, ולבסוף נשים לב למצב השאלה מצד המעשי בתור הלכה למעשה.
<b>א. הפקעת קידושין וקידושין על תנאי - שיטת הרא"ה והריטב"א</b>
נראה לכאורה שהדעה נתקבלה בין גדולי האחרונים, דהא דאמרו דאפקעינהו רבנן לקידושין מיניה, היינו טעמא דמכיון דכל דמקדש אדעתא דרבנן מקדש, הוא תלה את קידושיו ברצון חכמים, והוה כמו הך דהריני בועליך על מנת שירצה אבא, אם הם אינם רוצים הקידושין בטלין (חדושי רבי עקיבא איגר כתובות ג ע"א; וההפלאה שם), אמנם אין זה שיטת כל הראשונים, השיטה מקובצת (שם) כתב בפירוש שיטת רש"י, דמאן דמקדש אדעתא דרבנן מקדש, וז"ל: פירוש לאו למימרא שתלה עיקר קדושיו ברצון חכמים, כאומרו הרי את מקודשת אם ירצה אבא, דאם כן אם לא ירצו אין צריך גט וכו', ע"כ. שם הובאו דברי דון קרקש וידל, תלמיד הרא"ה, שהביא שני הפירושים.
משמע לכאורה מהראשונים, שרק הרא"ה (בשיטה מקובצת) ותלמידו הריטב"א (בחדושיו) סברי, דהפקעת קידושין טעמא משום דכל הקדושין בישראל הם על מנת שירצה אבא והא לא רצה, וז"ל: ואפקעינהו רבנן לקדושין מיניה, פירוש, דהוה ליה כאומר הרי את מקודשת אם ירצה אבא, שאם לא רצה אינה מקודשת, ע"כ.
נכון שרש"י (יבמות צ ע"ב ד"ה אדעתא דרבנן, שם קי ע"א ד"ה וקא אפקעינהו לקידושין מיניה) ותוספות (גיטין לג ע"א ד"ה כל דמקדש) פירשו, האי דאדעתא דרבנן מקדש, שהרי כדת משה וישראל קאמר, אמנם הריטב"א עצמו כתב (שם) שהביטוי כדת משה וישראל, אין הבנתו כעין תנאי על מנת שירצה אבא, וז"ל: פירוש אף על פי שאומר לה כדת משה וישראל, הרי הוא כאלו התנה על מנת שירצו חכמים, וסתמו כפירושו שבלבו ובלב כל אדם שהם דברים, כדמפרש במסכת קידושין בס"ד, ע"כ. אם כן, בעוד שלרש"י ותוספות אמירת כדת משה וישראל בשעת הקידושין, היינו כל המקדש אדעתא דרבנן מקדש, דווקא הריטב"א כתב שהדברים קשים להולמם, לפי פירושו, כדת משה וישראל אין משמעותו תנאי על מנת שירצה אבא, אדרבה משמעותו הפוכה מתנאי, וזהו שכתב 'אף על פי שאומר לה כדת משה וישראל, הרי הוא כאלו התנה על מנת שירצו חכמים', מפורש שלפי הריטב"א כדת משה וישראל נוגד תנאי, ודאי שהיו לפניו דברי רש"י ותוספות, שלפיהם כל דמקדש אדעתא דרבנן היינו כדת משה וישראל, מוכח איפוא שלפי הבנת הריטב"א בשיטת רש"י ותוספות לא פירשו ענין הפקעת הקידושין משום דהוה כעל מנת שירצה אבא (להלן נבאר שיטת רש"י בע"ה).
שיטת הרא"ה והריטב"א צריכה ביאור, כפי שהקשו עליה האחרונים.
א) מהר"ץ חיות (גיטין לג ע"א) הקשה, אם כל דמקדש אדעתא דרבנן מקדש פירושו דהקידושין הם על תנאי, מאי מועיל שהוא תולה את הקידושין ברצון חכמים, הרי אנו צריכים לתנאי כפול, ובאומר כדת משה וישראל איננו כופל תנאו, (אמנם מהר"ץ חיות הקשה זאת על רש"י שהבין כך שיטתו, וכתב גם בשיטה מקובצת כתובות כתוב שמטעם תנאי אתינא עלה, הלא השיטה מקובצת כתב בפירוש שלפי רש"י הא דכל דמקדש לא משום תנאי הוא וכדלעיל), כנראה שלא ראה דברי הריטב"א (הנ"ל) שהוקשה לו דאם מטעם תנאי אתינא עלה, הלא צריכים לפרש התנאי, דהיינו לפי כל דיני התנאי [גם תנאי כפול], ותירץ, דהכי הוה סתמו כפירושו, שהם דברים שבלבו ובלב כל והוה דברים. יעויין חידושי הריטב"א (קידושין ג ע"א) ותוספות (שם מט ע"ב) ד"ה דברים שבלב אינם דברים, דיש דברים דאפילו גילוי מילתא לא בעי.
ב) רבי עקיבא איגר (כתובות) מביא קושית בנו, שהרי לפי הסוגיא בכל הגט, הא דעל מנת שירצה אבא, תלוי אי יש או אין ברירה, והרי אנן פסקינן דבדאורייתא אין ברירה, ואם כן איך נאמר דכל מקדש אדעתא דרבנן מקדש, ותלה קידושיו ברצונם הרי אין ברירה, ותירץ קושית בנו, בשני דרכים, האחד, שבעל מנת שירצה אבא, רצון האב יבורר להבא, ואז נאמר שהוברר הדבר למפרע שכך היה רצונו גם בשעת הקידושין, דוקא בזה אנו דנים מטעם ברירה, אבל בכל דמקדש וכו', דעת ורצון חכמים ידועים וברורים מעיקרא, בזה לא שייך ברירה, אלא תנאי הוא, ועוד כתב, שבכל הגט הקידושין תלוין לגמרי באם ירצה או לא ירצה, אבל בכל דמקדש אדעתא דרבנן הלא הקידושין חלין עכשיו, אלא שיש ביד חכמים למחות, וזהו תנאו, ואינו מענינו של ברירה.
ג) בהפלאה מקשה בשם אחיו הגאון רבי שמעלקי הלוי ז"ל, דהא דקאמר אדעתא דרבנן מקדש, הוי ליה כמתנה על מנת שירצה אבא, קשה דהא קי"ל המקדש על תנאי ובעל, צריכה גט, משום דאין תנאי בביאה כדאיתא בהמדיר (עד ע"א) ותירץ (אחיו) וז"ל׃ כיון דהטעם שם משום דאין אדם עושה בעילתו בעילת זנות, היינו שחז"ל אסרו ביאה שלא בדרך אישות, אבל הכא איפכא הוא, שאמרו חז"ל שאם יעבור על דבריהם יהיה בעילת זנות, אע"ג דהיא מקודשת ונשואה לו, אפילו הכי הוי ליה בעילת זנות, אם כן שפיר קאמר דבתנאי זה אפילו קידש בביאה התנאי קיים, ע"כ. נראה כוונתו, דשם בהמדיר חז"ל אינם משווים ביאתו בעילת זנות, אלא אם המקדש עומד על תנאו ואין התנאי מתקיים, הביאה שלא בדרך אישות, וביאה כזו אסורה, ומכיון שאין אדם עושה בעילתו בעילת זנות מסתמא מחל תנאו, אבל כאן דחז"ל מפקיעין את הקידושין, דהיינו היא היתה מקודשת ונשואה לו, והביאה היתה בדרך אישות, לא שייך לומר דאין אדם עושה בעילתו בעילת זנות, שהרי באמת אין כאן בעילת זנות, אלא שרבנן שויוה לבעילתו זנות, בזה לא חיישינן שמא ימחול תנאו.
אלא שעדיין קשה קצת, מה פירוש הדברים, שכאן היא מקודשת ונשואה לו, הלא זה תלוי בקיום התנאי, ומכיון שהתנאי הוא על מנת שירצו רבנן, אם רבנן שויוה ביאתו זנות, הרי הקידושין בטלין למפרע, שלא היתה מקודשת ונשואה לו מעולם, מוכח איפוא שכוונת הגאון ר' שמעלקי ז"ל היא, שמכיון שהיא אצלו בדרך אישות על ידי חופה וקידושין אין כאן ביאת זנות, ואין לו למחול את תנאו, אף על פי שלבסוף אם רבנן מפקיעין את קידושיו בטלו הקידושין והנשואין למפרע, זהו ממש כהפוסקים (לעיל בפרק א) רבי יונה לאנד ז"ל במעיל צדקה השב יעקב וצלעות הבית והב"ח, שסברי, שכל שהיא אצלו בדרך אישות לא שייך בעילת זנות, מתיישב בזה קושית הפני יהושע (בכתובות ג ע"א; ובגיטין עג ע"א) שכתב וז"ל׃ שכמו זר נחשב, דלשויה רבנן בעילת זנות כשאירע אונס, כיון דלא פשע מידי וכו', ע"כ. עיין שם תירצו, ובאמת כבר הרגיש בזה רבי יונה לאנד, וראיתו שהבעל לא חטא, אלא ודאי שאין ביאתו בעילת זנות, שבדרך אישות היא אצלו, אלא לדינא אפקעינהו רבנן את קידושיו, אגב אורחא מצאנו סעד לשיטה זו גם בדברי רבי שמעלקי הלוי ז"ל.
בתשובות חתם סופר (ח"א אה"ע סימן קח) הבין שכדת משה וישראל כאלו מתנין על מנת שירצו חכמי ישראל, וביאר שכל דמקדש אדעתא דרבנן מקדש שייך דוקא כשקידש בכסף, הגם שבכהאי גוונא אפשר לבטל הקידושין מטעם הפקר בית דין הפקר, אמנם כל היכא דאפשר לתקן את הענין על ידי תנאי ובלא הפקר בית דין הפקר עדיף טפי, אבל בשקידש בביאה אי אפשר להפקיע הקידושין משום דכל דמקדש אדעתא דרבנן מקדש, שהרי אין תנאי בביאה, וז"ל: דאי קדיש נמי בכסף, מכל מקום בעל סתם אחר כך, ואי אפשר לתקן שיתנה כל ימיו בכל בעילה ובעילה ולומר כדת משה וישראל, על כרחך אתינן להפקר בית דין, ע"כ. לפי פירושו, הא דאמר הש"ס דשויוה רבנן בעילתו בעילת זנות הוא מטעם הפקר בית דין, בדרך זו פירש שיטת רש"י, וז"ל: ופירש"י רבנן אפקריה לזרעיה, והיינו על כרחך מתורת הפקר, ע"כ.
הדברים תמוהים, היכא נמצא פירוש זה ברש"י, אדרבה רש"י בכל מקום מפרש בדרך אחרת, דשויוה לבעילתו בעילת זנות, ויש כח בידם לעשות זאת משום שתלה בדעתם וזה היפך פירוש החתם סופר, ואני תמה היכן מצא ברש"י כן, גם תמוה פירושו, שדוקא כשקידש בכסף אנו צריכים להך דכל דמקדש אדעתא דרבנן מקדש, אבל כשקידש בביאה אין להפקיע הקידושין מטעם זה, ואין לסמוך אלא על הפקר בית דין הפקר, היפך מה שנמצא במפרשים והפוסקים, בשיטה מקובצת (שם) שמקשה (לכאורה בשם הריטב"א) דלכאורה מפשטא דשמעתא משמע, דאפילו אם קידש בכספא לא מצו חכמים למיעקר הקדושין, אלא משום דכל המקדש אדעתא דרבנן מקדש, ויש למידק, דאפילו לא הוה מקדש אדעתא דרבנן, הוו מצו למיעקר מטעם הפקר בית דין הפקר, ותירץ, דלא קאמר דכל המקדש אדעתא דרבנן מקדש, אלא משום קדיש בביאה.
הרי לך בפירוש, דכשקידש בביאה לא שייך הפקר בית דין, ודוקא אז אנו צריכים לכל המקדש אדעתא דרבנן מקדש, וכן כתב הריב"ש (סימן שצט) בפירוש הסוגיא, וכן איתא במהריב"ל (בחידושי כתובות) היפך מה שכתב החתם סופר.
באמת כסברת הגאון רבי שמעלקי ז"ל (וכל הגדולים שהבאנו לעיל פרק א) דסברי שבתנאי כזה אין לחוש למחילת התנאי, משום דאין אדם עושה בעילתו בעילת זנות, משמע גם מתשובות הרמב"ם (סימן קסז) שנשאל על הא דאין אדם עושה בעילתו בעילת זנות, הא אמרינן שויוה רבנן לבעילתו בעילת זנות, ובבירור הענין כתב הרמב"ם שכל שהאיש נוהג באשה מנהג אישות אין אנו אומרים שלשם זנות נתכוון, שחזקה אין אדם עושה בעילתו בעילת זנות, בנוגע להפקעת הקידושין, כתב שם, וז"ל: וזה דשויוה רבנן לבעילתו בעילת זנות, אינה קושיא, דרבנן הוא דשויוה, אבל הוא לא עשה בעילת זנות, ולא נתכוון אלא לבעילת אשתו, עכ"ל. זהו ממש כסברת רבי שמעלקי ז"ל ורבי יונה לאנד ז"ל, שכל שהיא אצלו בדרך אישות אין בעילתו בעילת זנות, וכיון שכן לא שייך כאן אותו הדין שבהמדיר, קידש על תנאי וכנסה סתם, ששם אם אין התנאי מתקיים בעילתו בעילת זנות ומשום זה יש לחוש שמחל תנאו.
<b>ב. הפקעת קידושין על ידי גט - שיטת הרשב"א</b>
הרבה מן האחרונים קבלו את הדעה, שהפקעת קידושין אי אפשר בלי גט, ודוקא בהך עובדא דהוה בגרש (יבמות קי ע"א) ובהך דתליוה וקידש (ב"ב מח ע"ב) דעצם הקידושין היו שלא כהוגן, הפקיעו את הקידושין בלי גט, אבל כשהקידושין היו כהוגן כמו בדין דאין אונס בגיטין בכתובות, וכן בשאלה דבטלה מבוטל או לא (גיטין לג ע"א), וכן הך דרבה ורבא דאם עמד אינו חוזר (גיטין עג ע"א), וכן הך דרבה ורבא דאם עמד אינו חוזר (גיטין שם), אי אפשר להפקיע את הקידושין בכדי, בלי שום סרך גיטא, הוציאו זאת משני מקורות, ראשית, כך משמע לכאורה מדברי רש"י, בהשולח בד"ה תינח דקדיש בכספא, שכתב: איכא למימר אפקעינהו לקידושין בגט דדבריהם, ע"כ. ובד"ה שויה רבנן, מפרש: לההיא ביאה למפרע ע"י גט זה, ע"כ. (עיין גם בפירושו בסוגיא בכתובות ד"ה קדיש בביאה מאי, וד"ה שויוה רבנן לבעילתו), משמע מפירושו דדוקא על ידי גט זה שכתב ושלח או נתן לאשתו יש להפקיע את הקידושין, אבל לא בלי שום גט.
המקור השני, נמצא בתשובות הרשב"א (סימן אלף קסב) כתב, דהא דאפקעינהו רבנן לקידושין, משום צנועות ומשום פרוצות, עיקרא דמילתא לאו משום עגונה לחוד הוא, אלא משום דמאן דיהיב גיטא כי הא, כי היכי דלא למפקעינהו רבנן לקידושין מיניה ומשוו לבעילתו בעילת זנות, אסוקי מסיק אדעתיה כל אונסא דשכיח, ואפילו שכיח ולא שכיח מחיל להו, הא בכדי לא אפקעינהו וכו', ע"כ. הרשב"א כתב איפוא שכשהקידושין נעשו כהוגן לא סמכינן על הפקעת הקידושין לחוד, ואת הקידושין לא מפקעינן בלי גט, אכן אף אם נניח לעת עתה שגם לפי רש"י אין להפקיע הקידושין בלי גט (להלן נבאר בע"ה שאינו כן), אין לערב שיטת רש"י עם שיטת הרשב"א, שהרי רש"י בהשולח קורא לגט שעל ידו מפקיעין את הקידושין גט מדבריהם, ובכתובות בד"ה קדיש בביאה, כתב, מאי אפקעתא מעירא איכא, בשלמא על ידי גט כשר, אע"פ שהקידושין קיימים עד עכשיו, גזירת הכתוב הוא שהגט כורתו ומתיר איסורו מכאן ולהבא, אבל זה שאינו גט מן התורה, ואתה מכשירו מפני דעתו של זה שקידשה על דעת חכמים ושביטלו על פי חכמים, צריך אתה לומר שמעיקרן לא היו קידושין וכו', עכ"ל.
דברים אלו אינם מתאימים לשיטת הרשב"א, לפי הרשב"א גט זה כשר מן התורה, משום שהבעל אינו רוצה שישוו רבנן לביאתו בעילת זנות, גמר ומחיל התנאי שהתנה בגט, ואין צורך בעקירת הקידושין למפרע, אין כאן גט מדבריהם, אלא אשה זו מתגרשת בגט דאורייתא, אמנם לפי רש"י אינו כן, גט זה בטל מן התורה ורבנן הוא דהכשירו 'מפני דעתו של זה', ועל ידי גט מדבריהם כזה מפקיעין את הקידושין מעיקרא, נמצא שאין לערב שיטתו רש"י עם שיטת הרשב"א.
אם נקבל פירוש זה של האחרונים בדברי הרשב"א (שחלקם השוו שיטתו עם שיטת רש"י), מוכרחים אנו לומר ששאר הראשונים חלקו עליו, מתשובת הרמב"ם (שהבאנו בסעיף הקודם) מוכח שחולק על דברי הרשב"א בנקודה זו, לפי הרשב"א אין מקום לשאלת השואל לפני הרמב"ם, אדרבה דוקא משום דאין אדם עושה בעילתו בעילת זנות, גמיר ואסיק אדעתיה לקבל עליו כל אונסא, ולא רק שאין להקשות מהך דשויוה רבנן לבעילתו בעילת זנות אלא אדרבא יש ראיה שאנו סומכין על החזקה של אין אדם עושה בעילתו בעילת זנות, אמנם מדברי הרמב"ם שהשיב, דרבנן הוא דשויוה לבעילתו בעילת זנות, אבל הוא לא עשה אותה בעילת זנות, ולא נתכוון אלא לשם אישות, מוכח שכוונת הבעל היא העיקר, ודי בזה שהוא מתכוון לשם אשתו, ודאי שהרמב"ם חולק על הרשב"א, וכן חולק עליו אף הרמב"ן,
מקור סברת הרשב"א הוא רבינו שמואל (בתוספות בהשולח ד"ה ואפקעינהו רבנן לקידושין מיניה), המובא בחידושי הרמב"ן (כתובות, שנדפסו בשם חידושי הרשב"א, בין החמש עשרה שיטות להרשב"א, ללא שם, ונמצא בחידושי הרשב"א גיטין לג ע"א ד"ה כל דמקדש, אמנם בשיטה מקובצת, כתובות, מביא זאת מחידושי הרמב"ן) אחר שהביא קושיות רבינו שמואל ותירוצו על הקושיות הראשונות, כתב וז"ל: אכן שני קושיות אחרונות קשיא, דיכולין ממזרין ליטהר ושמא יחפה, ושמעתי לתרץ [משמו], דהכי קאמר, שויא רבנן לבעילתו בעילת זנות, ואין אדם עושה כן, הלכך גמיר ויהיב גיטא מעכשיו כדי שלא יפקיעו וכו', ולאו למימרא דעקרוהו וכו', ע"כ.
אין ספק שזהו המקור לסברת הרשב"א, שכן כתבם בחידושי גיטין (שם), וז"ל: אלא דאכתי קשיא ליה היאך אשת איש חייבת מיתה לעולם, והלא התראת ספק היא דדילמא שלח לה גט על ידי שליח ויבטלנו, ועוד אם כן יכולין ממזרין ליטהר בכך, ולפיכך היה מפרש הוא ז"ל, אפקעינהו רבנן לקדושי מיניה, כלומר אם היה מבטלו היו חכמים מפקיעין את הקידושין, ומשום כך אנן סהדי דאינו מבטלו בלבו, כדי שלא תהא בעילתו בעילת זנות, עכ"ל. מוכח איפוא, שמקור סברת הרשב"א בתשובתו הוא תירוצו של רבינו שמואל דומרוגי, אמנם הרמב"ן לא קבל תשובת רבינו שמואל, שאחר שהביא תירוצו כתב: ואפשר דקדושין מעקרי לגמרי, וממזרים אינם נטהרים, ואיסורא דכהן וקרובים מדבריהם, ע"כ.
הגם שכתב הרמב"ן תיבת 'אפשר', ברם, מתלמידו הרא"ה (בשיטה מקובצת כתובות) מוכח שכך החליט, שהקידושין מופקעין לגמרי ולמפרע, ולא כרבינו שמואל, שהרא"ה הביא קושיות התוספות בהשולח, המובאות ברמב"ן וברשב"א, ותירוץ רבינו שמואל, וסיים בשם הרמב"ן, וז"ל: ורבי מרי אומר, דהא לא איכפת לן אם יכולים ממזרים ליטהר, ולואי שיטהרו, והא דאמרינן נמי התם שיכול לחפות על בת אחותו, הא נמי לא איכפת לן, הך תקנתא עדיפא לן, שלא תבא לידי קלקול, ותו דאנן לא איכפת לן אלא שלא יהא מחפה על בת אחותו ולא מן דינא, כי התם מאי איכא משום התראת ספק, הא נמי ליתא, דכל מידי דהוי מחוסר מעשה, ועוד שהדבר תלוי ברשות אחרים כו', ולעולם הא דהכא אפקיעו קדושין לגמרי הוא, עכ"ל.
מעיד הרא"ה על רבו שדחה תירוץ רבינו שמואל, וכן כתב הריטב"א (כתובות) משמו בשיטת הרמב"ן, נמצא, אף שבחידושיו לא כתוב בהחלט, יש לנו שני עדים נאמנים הרא"ה והריטב"א, שלפי הרמב"ן הקידושין נעקרים למפרע, וגט זה באמת בטל, ומכל מקום אפקעינהו רבנן לקידושין מיניה, ולא כרבינו שמואל ולא כהרשב"א, הריטב"א עצמו מוכרח לחלוק על הרשב"א, שהרי בארנו (לעיל) שלפי הריטב"א הא דכל המקדש אדעתא דרבנן מקדש, פירושו, והוה ליה כאילו אמר על מנת שירצו חכמים, ודינו כהך דעל מנת שירצה אבא, לפי זה הקידושין נעקרים למפרע, משום שלא נתקיים התנאי ואין היא יוצאת בגט, שהגט בטל, ולא מעלה ולא מוריד.
כך גם המאירי (כתובות) חולק על רבינו שמואל והרשב"א, שכתב: כל שאמרו אפקעינהו רבנן לקדושי מיניה, לא סוף דבר בכגון זו שיש כאן גט, אלא שמן הדין לא היה גט כשר, אלא אף במקום שאין גט כלל, אע"פ שגדולי עולם כתבו דוקא במקום שיש גט כל דהו וכו', עכ"ל. ברור איפוא שהמאירי חולק על הרשב"א, אמנם כדאי להעיר שגדולי עולם שעליהם רמז המאירי, בלי ספק אינם הר"ש והרשב"א, שלשיטתם הגט שבו מתגרשת אשה זו כשר מדאורייתא, אולם לפי אותם גדולים אינו אלא גט כל דהו, מדברי המאירי למדים אנו גם כן איך הגיעו אותם גדולים לשיטתם, מצאנו בש"ס הפקעת קידושין משני סוגים, אחד, על ידי גט, כמו התקנה משום צנועות ומשום פרוצות, וכן גבי בטלו אינו מבוטל, ובדין של רבה ורבא באם עמד אינו חוזר, השני, הוא הפקעת קידושין בלי גט, הך עובדא בנרש ותליוה וקידש.
הוקשה להם, למה פעמים מפקיעין את הקידושין על ידי גט דוקא, ופעמים אף בלא גט, ותירצו, שכשהקידושין היו כהוגן האשה קיימת בחזקת אשת איש, ומשום זה אין מפקיעין את הקידושין בלי גט כל דהו, אבל כשהקידושין עצמם לא היו כהוגן אין לאשה חזקת אשת איש, ומפני זה מפקיעין את קידושיה ואפילו בלא גט (אמת, יש להשיב על תירוץ זה אלא שאין זה מעניננו), על דבריהם אלו כתב המאירי: ואין מקום למה ששאלו בחדושין, מאי האי דהכא [כלומר, בתקנת צנועות ופרוצות] אצרכיה גיטא, והתם [בעובדא דנרש] לא אצרכוה גיטא, שבזו שבכאן לא באה הפקעה אלא מצד הספק שנולד לנו בגט, ואין אנו צריכים למה שתירצו הם, דהתם לא קיימא בחזקת אשת איש, והכא קיימא בחזקת אשת איש וכו', עכ"ל. למדים אנו מפשטותו הנפלאה של המאירי, שלפי שיטתו גט זה בטל וכאילו אינו, מטעם דכל המקדש אדעתא דרבנן מקדש, יש כח ביד חכמים להפקיע את הקידושין אף בלי גט כלל, באמת אין נפקא מינה בין היכא שהקידושין היו כהוגן והקידושין מופקעים לאחר זמן, או היכא שהקידושין היו שלא כהוגן, והקידושין מופקעים מיד, חד טעמא לשניהם, אפקעינהו רבנן לקידושין מיניה, והיכא שיש גט אין זה משום דאצרכינהו גט, שגט זה לא מעלה ולא מוריד, הגט הוא ענין מקרי ורק ספק הנולד בגט מצריכנו להפקיע את הקידושין,
גם הר"ן (שלהי נדרים) הולך בשיטה זו, שנינו במשנה (נדרים פי"א מי"ב), "בראשונה היו אומרים שלש נשים יוצאות ונוטלות כתובה, האומרת טמאה אני לך וכו', חזרו לומר שלא תהא אשה נותנת עיניה באחר ומקלקלת על בעלה, האומרת טמאה אני לך, תביא ראיה על דבריה". והקשה הר"ן, כיון דמדינא דאמרה טמאה אני לך מיתסרא אבעלה כמשנה ראשונה, משום שלא תהא נותנת עיניה באחר היאך התירוה, וכי איסור שבה להיכן הלך, ותירץ, דכי היכי דאמרינן בכמה דוכתי דכל דמקדש אדעתא דרבנן מקדש, ואפקעינהו רבנן לקדושי מיניה, הכי נמי הכא, כל שאמרה לבעלה טמאה אני אפקעינהו רבנן לקדושי מעיקרא, ונמצא שבשעה שנאנסה פנויה היתה ומשום הכי שריא לבעלה, ואוכלת נמי בתרומה, כדאמרינן בגמרא, ע"כ. הרי כאן מפקיעין את הקידושין גם כן בלי גט, מוכח איפוא שגם הר"ן סבר כאותם הראשונים שאין צורך בגט בכדי להפקיע את הקידושין, הגם שלא ניחא ליה לגמרי מתירוץ זה, ומביא תירוץ נוסף בשם ואחרים אמרו, זהו משום קושיא אחרת, ולא משום שיש לפקפק בהפקעת קידושין בלי גט.
מצאנו איפוא שכל הני רברבי, הרמב"ם והרמב"ן הריטב"א המאירי והר"ן, חולקים על הרשב"א וסוברים שהקידושין נעקרים לגמרי למפרע, ולא שהיא מתגרשת על ידי גט זה, שהבעל גמר ונתן בלי שום תנאי בכדי שלא ישוו בעילתו בעילת זנות, אמנם עצם דברי הרשב"א צריכים ביאור, שעוד לא ירדנו לסוף דעתו, לכאורה קשה, איך נאמר שמשום דאינו רוצה שישויוה רבנן לבעילתו בעילת זנות, אסיק אדעתיה כל אונסא דשכיח ואחולי אחיל, הלא הוא צווח ככרוכיא חזו דאתאי חזו דאתאי, איך נעיז לומר לו שלמרות מחאתו התקיפה רצונו לקיים את הגט ואפילו באונס, וכן בהך דבטלו אינו מבוטל, איך נעיד עליו שהגם שמבטל את הגט אין זו כוונתו האמיתית, ואדרבה הוא רוצה בקיום הגט מפני שזולת זה רבנן ישוו לביאתו בעילת זנות, אין הדבר מתקבל על הדעת כלל.
עוד קשה, אם נאמר שכוונת הרשב"א, שדוקא על ידי גט אמרינן דאפקעינהו רבנן לקידושין מיניה, הסברא נסתרת מיניה וביה, משני פנים, האחד, שאם מכח הגט קא אתינא עלה אין כאן הפקעת קידושין כלל, שהרי לפי הרשב"א גט זה כשר מדאורייתא והוא גמר ונתן אותו לשם גט פיטורין ומעכשיו היא מתגרשת, שכתב בפירוש (בתשובה הנ"ל) וז"ל: ומיהו ודאי זימנין דמפקעי קידושין מחשש עיגון וכדאמר אין טענת אונס בגיטין וכו', עכ"ל. אם כן מתי מפקעי קידושין מחשש עיגון בדין זה, הרי היא יוצאת בגט כשר מדאורייתא, הסתירה השניה, לפי דבריו הבעל אסיק אדעתיה אונסא דשכיח, ודשכיח ולא שכיח, דאם לא, אלא יעמוד על דעתו שלא היתה כוונתו לגרש במקרה של אונס, אז יפקיעו רבנן לקידושין מיניה וישוו לביאתו בעילת זנות, ואינו חפץ בכך, ומשום כך גמר בדעתו ומגרש לחלוטין, אם כן הרי מודים שיש כח ביד חכמים להפקיע הקידושין בלא גט, ודוקא משום שיש ביד חכמים כח זה והוא מתירא שאם יבטל את הגט וישוו רבנן לביאתו בעילת זנות, גמר בלבו לקיים הגט ולגרשה ללא שום תנאי, אדרבה לו היה נכון שלהרשב"א אין להפקיע את הקידושין בלא גט מה לו לאסיק אדעתיה אונסא דשכיח וכו', הלא אם יעמוד על דעתו ויגמור בלבו שלא לגרש את אשתו באם לא ישוב מחמת אונס, אין כאן גט, ואין כח ביד חכמים להפקיע את קידושיו בכדי ולשויוה לביאתו בעילת זנות.
לפיכך נראה לומר, שמעולם לא עלה על דעת רבינו שמואל דומרוגי ולא על דעת הרשב"א לומר שדוקא על ידי גט שכשר מדאורייתא אפקעינהו רבנן לקידושין מיניה, שהוא דבר שאין לו שחר, בארנו (לעיל) שלא קושיות בעיקר סברת הפקעת קידושין דחקו את רבינו שמואל להעלות חידושו, אלא קושיות, דאם אפשר לקידושין להעקר למפרע, יכול לחפות על בת אחותו, שישלח לה גט על ידי שליח ויבטלנו אחר כך, או שאפשר לממזרים להטהר, שאם הקידושין יבטלו למפרע הרי מעולם לא היתה אשת איש, על זה תירץ רבינו שמואל דמכיון שאם יבטל את הגט ישוו רבנן לביאתו בעילת זנות, גומר בדעתו שלא לבטל, ויגרש לגמרי, אינו נוגע בעצם העיקר, שהרשות נתונה לחכמים להפקיע את הקידושין, אלא כוונתו לומר, שלמעשה תוצאות עיקר זה יהיו, שהמגרש לא יבטל את הגט, מפני שאינו רוצה שישוו לבעילתו בעילת זנות,
בזה תורצו כל הקושיות, אין לחוש לא שמא יחפה, ולא לשמה יטהרו ממזרים, משום דמכח החזקה שאין אדם עושה בעילתו בעילת זנות אנן סהדי שודאי לא יבטל את הגט, ומשום דסמכינן אחזקה זו גם ההתראה איננה התראת ספק, אמנם העיקר של כל דמקדש אדעתא דרבנן מקדש ואפקעינהו רבנן לקידושין מיניה במקומו עומד, ואם יעמוד הבעל ויבטל הגט, למאן דאמר בטלו אינו מבוטל הגט לא יבטל, והרי היא מגורשת, אבל לא משום שהגט כשר מדאורייתא, אלא מפני דאפקעינהו רבנן לקידושין מיניה, וכן גבי אונס בגיטין, אם עמד הבעל וצווח חזו דאתאי ומעולם לא היתה כוונתי שיהיה גט במקרה של אונס, אין אנו מכחישים אותו אלא מפקעינן לקידושין מיניה למפרע, משום דכל המקדש אדעתא דרבנן מקדש.
דברי הרשב"א מתפרשים בדרך זו, תדע שכנראה לא קבל הרשב"א תירוץ רבינו שמואל (תוספות בכל הגט ובחידושי הרמב"ן בכתובות), שהרי בחידושי גיטין (לג ע"א) הביא תירוצו, וכתב, הקשה עליו רבינו תם תינח נשואה, ארוסה מאי איכא למימר, ע"כ. הרמב"ן (בחידושי כתובות) נדחק ליישב את רבינו שמואל (קודם שחזר בו מתירוצו של רבינו שמואל לגמרי), אמנם הרשב"א העלים עין מתירוצו של הרמב"ן, ובמקום זאת הביא שיטת רבינו תם, וכתב וז"ל: ותירץ הוא ז"ל (רבינו תם שהקשה על רבינו שמואל) דבתר השתא אזלינן ואוקמא אחזקתה והשתא מיהא נשואה היא והתראת ודאי היא וכו', עכ"ל. מוכח שסבר שמכח קושית רבינו תם נדחה תירוצו של רבינו שמואל, ומסכים לשיטת רבינו תם בפירוש הסוגיא, וברור שלפי רבינו תם הקידושין נפקעין למפרע משום דכל המקדש אדעתא דרבנן מקדש, ואין הוא מגרש עכשיו על ידי גט זה, משום שאנן סהדי שהבעל אינו מבטלו בלבו כו', בכדי שלא ישוו רבנן בעילתו זנות, והרשב"א מודה לזה.
מכל מקום הרשב"א (בתשובה הנ"ל) משתמש בסברת רבינו שמואל, בענין שלא נוגע בעיקר כוחו דכל המקדש אדעתא דרבנן מקדש ואפקעינהו רבנן לקידושין מיניה, נתבונן תחילה בשאלה שם, וזו לשונה: שאלתה, משומד לעבודה זרה שקדש בת ישראל דקדושיו קידושין, ואפילו גוי שנתגייר וחזר לסורו, כדאיתא ביבמות (מז ע"ב), מה ראו חכמים שלא חשו כאן לעגון כמו במקום עד אחד אפילו עבד ואפילו שפחה, והלא יש כאן עגון יותר שאי אפשר לכופו לגרש, ע"כ. השאלה לא היתה מה פירוש הענין של הפקעת קידושין, אלא מתי חשו לעיגון ומתי לא חשו, או מתי מפקעי רבנן לקידושין ומתי לא מפקעי.
והשיב הרשב"א, וז"ל: ההיא דעד אחד לא משום עגונה לבד אמרו וכו', ואסיק ר' זירא מתוך חומר שהחמרת עליה בסופה הקלת עליה בתחלה, ואקילו בה משום עגונה, ומיהו לא אקילו בה אלא משום דאיתתא דייקא ומינסבא וכו', ומיהו ודאי זימנין דמפקעי קידושין מחשש עיגון וכדאמר אין טענת אונס בגיטין, וקא יהבינן טעמא משום כל דמקדש אדעתא דרבנן מקדש ואפקעינהו רבנן לקידושי מיניה, ואפילו התם כל עיקרא דמילתא לאו משום עגונה בלחוד הוא, אלא משום דמאן דיהיב גיטא כי הא כי היכי דלא ליפקעינהו רבנן לקידושי מיניה ומשוו לבעילתו בעילת זנות, אסוקי מסיק אדעתיה כל אונסא דשכיח, ואפילו דשכיח ולא שכיח מחיל להו, הא בכדי לא אפקעינהו, ותדע לך דהא טבע במים שאין להם סוף לא אפקעינהו ולא חשו לענין עגון, דאלמא לא אמרו אלא כי איכא סמך, כי ההיא דעד אחד דסמכינן אסהדותיה דעד, ואפילו בגוי מסיח לפי תומו, ומשום דאיהי דייקא ומנסבא, ובגט משום דסומכין לימא דאסקיה להא אונסא אדעתיה ואחולי אחלי כדאמרן, עכ"ל.
היינו, שלא בכל מקום חשו לעיגון, תדע לך שבטבע במים שאין להם סוף לא אפקעינהו לקידושיו ולא חשו לעיגון, שמלבד חשש עיגון צריך סמך נוסף בכדי להפקיע את הקידושין, כגון, דמתירין אשה בעד אחד ואפילו על פי עכו"ם מסיח לפי תומו, אינו משום דחשו לעיגון לחוד, אלא משום שיש עוד סעד, דאשה דייקא ומינסבא, ומפני זה סומכים על העד ועל העכו"ם מסיח לפי תומו, וכן נמי בהא דאין טענת אונס בגיטין, אינו משום דחשו לעיגון לבד, אלא שיש סעד נוסף להיתר, משום שהמגרש חייש שלא ישוו לביאתו זנות אסיק אדעתיה אונסא דשכיח וכו', וגמר ומגרש, פירוש הדברים, דמשום הכי חשו כאן שלא תתעגן, ואמרו דכל המקדש וכו' ואפקעינהו רבנן לקידושין מיניה, משום שעל פי רוב לא יבא להפקעת קידושין כלל, משום דמכיון שיש כח ביד חכמים להפקיע הקידושין ולשוויה לביאתו בעילת זנות, דוקא משום כך סומכים על החזקה שאין אדם עושה בעילתו בעילת זנות, ומגרש לחלוטין, ולא יהיה צורך בהפקעת הקידושין.
נתבונן היטב בדברי הרשב"א, שבא להגדיר לא את מהות המושג הפקעת קידושין, אלא מתי משתמשים בהפקעת קידושין, בעד אחד ובעכו"ם מסיח לפי תומו משתמשין בעיקר של הפקעת קידושין, משום שרגלים לדבר שעדות זו אמת, אף שאיננה עדות הרגילה על פי התורה, משום דאשה דייקא ומנסבא, וכן גבי אין טענת אונס בגיטין מפקעינן לקידושין, אמנם לא משום חשש עיגון לחוד, אלא מפני שיש סמך נוסף, שמכיון שמפקיעין את הקידושין אם לא יתן את הגט על פי תקנת חכמים, למעשה הבעל יגמור בדעתו לגרש לפי תקנתם, בכדי שלא ישוו לבעילתו זנות, עצם התקנה מיוסדת על הכלל של כל המקדש אדעתא דרבנן מקדש ואפקעינהו רבנן לקידושין מיניה, אלא מפני מה חשו דוקא כאן לצנועות ולפרוצות, ולא חשו במקומות אחרים להיתר עגונות מכח דאפקעינהו רבנן לקידושין מיניה, השיב הרשב"א, שכאן יש סמך נוסף שעל פי רוב לא יהיה צורך בהפקעת הקידושין.
רבנים רבים בזמנינו ובדור הקודם הבינו את המלים: 'הא בכדי לא אפקעינהו', שכוונתו, הא בלא גט לא אפקעינהו, תוכן התשובה אינו סובל כוונה זו, וכבר הערנו (לעיל) שהגט שעליו סמך הרשב"א כשר מדאורייתא, ואיך אפשר לומר דדוקא על ידי גט כזה ומטעם נוסף אפקעינהו לקידושין, הלא הגט הוא טעם שאין צורך בהפקעה, היכא דיש גט אין הפקעה והיכא דיש הפקעה אין גט, אלא מה שכתב 'בכדי' פירושו, כמו שכתב לעיל מיניה 'משום עגונה לחוד', שאכן מפקיעים הקידושין, ונעקרים מעיקרא, אמנם לא משום עגונה לחוד, אלא מפני שיש סמך נוסף, שלא יהא צורך בהפקעה, משום שהבעל יגרש לפי תקנת חכמים, זה נראה ברור ופשוט בפירוש תשובתו של הרשב"א.
נשים לב לדבר נוסף בבירור שיטת הרשב"א בענין זה, כמה מהמחברים מסבירים ההבדל בין אין טענת אונס בגיטין, דמפקיעין ומצריכין גט, לעובדא דגרש, דמפקיעין בלא גט, באמרם, שבטענת אונס הקידושין היו הגונים וכשרים, ובאופן זה אין להפקיע הקידושין בלא גט, אבל בעובדא דגרש, שהקידושין היו שלא ברצון חכמים, מפקיעין אותם אף בלא גט, החילוק נכון, אמנם יש מקום לטעות בו אם אין יורדים לעומקו, מקורו ברשב"א (בתשובה הנ"ל), וז"ל: וכההיא [צ"ל וההיא] דאותבוה אבי כורסיא דאפקעינהו לקידושי ולא אצרכוה גיטא, התם היינו טעמא משום דעיקר הקידושין היו שלא ברצון חכמים, הא בעלמא לא, עכ"ל. אין כוונת הרשב"א לומר, שכל מקום שהקידושין ברצון חכמים אז אי אפשר להפקיע הקידושין אלא על ידי גט, (וכבר הוכחנו זאת לפי הרשב"א, שהרי לדעתו גט זה כשר), באמת לענין ההפקעה אין שום נפקא מינה בין היכא שהקידושין נעשו ברצון חכמים או שלא ברצונם, הכא והכא הקידושין חלין מדאורייתא, ומאי נפקא מינה אם חלים ברצון חכמים או שלא ברצונם, הכא והכא אנו מפקיעין קידושי דאורייתא, ויש להקשות ומי איכא מידי, לא לזה כוון הרשב"א.
אלא אחר שהסביר שמשום עגון לחוד לא מפקיעין הקידושין, ויש צורך בסמך אחר להפקעה, נשאלת השאלה, אם כן איך הפקיעו הקידושין כעובדא דגרש, הלא שם לא היה שום סמך אחר, על זה השיב הרשב"א, דהתם היינו טעמא משום דעיקר הקידושין היו שלא ברצון חכמים, רצה לומר, מכיון שמה שעשה היה שלא כהוגן, אפשר להפקיע את הקידושין אף בלא סמך אחר, אין ללמוד מזה שכל שהקידושין נעשו כהוגן לעולם אין להפקיע הקידושין בלא גט, גם אין להוציא מכאן שדוקא כשהקידושין נעשו שלא ברצון חכמים מפקיעין בלא גט, אלא מה שיש ללמוד מכאן הוא, שלפי הרשב"א בכדי להפקיע הקידושין צריכים סמך נוסף, ורק אם עשה שלא כהוגן מפקיעין אף בלא סמך אחר.
לפי זה יש לתמוה על דברי הנצי"ב (שו"ת משיב דבר ח"ד סימן מט), הביא דברי הרשב"א (בתשובה הנ"ל) לראיה שאין להפקיע קידושין בלא גט, ואחר כך הביא דברי רש"י (שבת קמה ע"ב) בדרך קושיא, שכתב, דהא שהאמינו עד אחד לומר מת בעליך הוא משום דכל המקדש אדעתא דרבנן מקדש (רש"י דיבר בדין עד מפי עד אמנם הוא הדין נמי בעד אחד), מוכח אם כן שאף בלא גט יש להפקיע קידושין, וכתב בפירוש הדבר, וז"ל: שאני התם דעל פי דין תורה עד אחד נאמן, משום דהוא מילתא דעבידא לגלויי, אלא משום חומר עריות לא היה ראוי להאמין עד אחד, משום הכי אמרו בהא גוונא, העמידו דבריהם על דין תורה ואפקעינהו לקידושין מיניה וכו', ע"כ. מסופקני אם היה לפניו תשובת הרשב"א במקורה, דמה לו להקשות על סברת הרשב"א מרש"י בפרק חבית, הרי הרשב"א עצמו באותה התשובה טרח ליישב מה שיש להקשות מעד אחד ומעכו"ם מסיח לפי תומו בעדות אשה.
אמנם ביאור הנצי"ב לא נמצא לו זכר בדברי הרשב"א, שכך כתב הרשב"א בטעמא דעד אחד: לא אמרו אלא כי איכא סמך, כי ההיא דעד אחד, וסמכינן אסהדותיה דעד ואפילו בגוי מסיח לפי תומו, ומשום דאיהי דייקא ומנסבא, ע"כ. לו סבר הרשב"א דעד אחד נאמן מן התורה במילתא דעבידא לגלויי, לא היה קורא זאת דאיכא סמך, וכן כתב בתחילת התשובה, וז"ל: ההיא דעד אחד לא משום עגונה לבד אמרו, אלא מתחילה היו באין לה בריש פרק האשה רבה מדינא דאורייתא דעד אחד נאמן באיסורין, ואתי למילף מחתיכה, מטבל הקדש וקונמות, ודחי להו ואסיק ר' זירא מתוך חומר שהחמרת עליה בסופה הקלת עליה בתחילה ואקילו בה משום עגונה, עכ"ל. משמע מדבריו, שלפי הרשב"א הא דעד אחד נאמן מן התורה הוא רק הסלקא דעתך בשקלא וטריא, ואליבא דמסקנא נדחה לגמרי, ורק משום החומרא בסופה הקילו בתחלתה, והעד אחד או עכו"ם מסיח לפי תומו הם רק סמך בכדי שלא להפקיע הקידושין משום חשש עיגון לחוד, כמו שכתבנו.
וכך נמצא בפירוש בתוספות בהאשה רבה (יבמות פז ע"ב) ד"ה מכלל דרישא ברשות בית דין, דהא דעד אחד נאמן מדאורייתא אינו אלא סלקא דעתך בגמרא ולא המסקנא, וראה תוספות (שם פח ע"א) ד"ה מתוך חומר שהחמרת עליה בסופה, בשו"ת הריב"ש (סימן קנה) השיב בזה"ל: נראה לי ברור שהדין הוא כמו שאמרת, שאין עד אחד נאמן בעדות אשה מן התורה, אף על פי שהוא דבר העשוי להגלות אלא מדרבנן, ומשום דאיהי דייקא, ומתוך חומר שהחמירו עליה בסופה, כמו שמבואר בגמרא וכו', ע"כ. עיין במשנה למלך (גירושין יב, טו).
לפי זה, הרשב"א אינו חולק על שאר הראשונים (שהבאנו לעיל), בעצם העיקר של הפקעת קידושין, שפירשו, דהיינו עקירת הקידושין מעיקרא, ולא מטעם הגט, אלא מפני שכל המקדש אדעתא דרבנן מקדש וכו', אמנם אין ראיה מהרשב"א שמודה לריטב"א, דהך דכל המקדש וכו', הוי כעל מנת שירצה אבא, אלא שהרשב"א מוסיף עוד, שאין משתמשין בעיקר זה בכל מקום שיש חשש עיגון, אלא צריך סמך נוסף להפקעת הקידושין, פעמים נאמנות דעד אחד או עכו"ם מסיח לפי תומו, משום דאשה דייקי ומנסבא, ופעמים זה הגט שנותן, שיש לומר שמסתמא לא יבטלו, והקידושין לא יבאו לעולם לידי הפקעה, ויש שאפילו בלא שום סמך כזה או כזה מפקיעין את הקידושין, כמו בעובדא דגרש או בתליוה וקידש, כמו שכתב הרשב"א (שם): התם היינו טעמא משום דעיקר הקידושין היו שלא ברצון חכמים, ע"כ. היינו כיון שעשה שלא כהוגן, הגם שאין סמך של גט לא מקרי הפקעה בכדי.
<b>ג. הפקעת קידושין והפקר בית דין - בירור שיטת רש"י</b>
בדברי המאירי (בסימן הקודם) מצאנו רמז לגדולי עולם דסברי, דדוקא שיש גט כל דהו אמרו דאפקעינהו רבנן לקדושי מיניה, נראה איפוא אם אפשר להשוות שיטה זו עם שיטת רש"י (בכל הגט וכן בכתובות) דאפקעינהו רבנן לקידושין על ידי גט זה שהוא מדבריהם, ועל ידו מיעקרי הקידושין למפרע, האם גט זה מדבריהם הוא גט כל דהוא שעליו סמכו גדולי עולם הנזכרים בבית הבחירה, במאירי לא משמע כן, שהרי כתב: ואע"פ שגדולי עולם כתבו דוקא במקום שיש גט כל דהו, ואין מקום למה ששאלו בחדושין, מאי האי דהכא [בטענת אונס בגיטין בכתובות] אצרכיה גיטא, והתם [בעובדא דנרש ביבמות] לא אצרכוה גיטא. (הרשב"א (לעיל) תירץ, שבכדי לא אפקעינן קידושין ויש צורך בסמך והיינו הגט, אמנם היכא שעשה שלא כהוגן והקדושין היו לא ברצון חכמים, לא מקרי הפקעת קידושין בכדי ואין צורך בסמך אחר), משמע מדבריו, א) שאותם הגדולים הגדירו שאין לסמוך על הכלל של הפקעת קידושין אלא במקום שיש גט כל דהו, ב) והם הקשו שתי סוגיות הש"ס אהדדי.
שיטת רש"י (בראש הפרק) רבים הבינו, דכל המקדש אדעתא דרבנן מקדש, פירושו, דהוה כמו על מנת שירצה אבא, (ובארנו שלשיטה מקובצת פירוש אחר בדברי רש"י, והוכחנו כן גם מהריטב"א בדברי רש"י ותוספות), באמת שתי הנחות אלו בפירוש רש"י, סותרות זו את זו, שאם הפקעת הקידושין משום תנאי בכל קידושין על מנת שירצו חכמים, אין צורך בשום גט, אפילו לא בגט כל דהו, שמכיון שלא מתקיים התנאי, הקידושין בטלין מעליהם, ואם יש צורך בגט אפילו בגט כל דהו, על כרחך הפקעת הקידושין אינה משום שתלה את הקידושין בתנאי שירצו חכמים והם לא רצו, ועוד, עצם המושג של גט כל דהו מוזר מאד, מה פירוש הענין, הלא גט זה בטל וחספא בעלמא הוא, וקשה להבין דברי רש"י (בכתובות בד"ה קדיש בביאה) שכתב, שגט זה אינו גט מן התורה ואתה מכשירו מפני דעתו של זה שקידשה על דעת חכמים ושיבטלו ע"פ חכמים, ע"כ. מה כוונתו, שרבנן אפקעינהו לקידושין בגט דבריהם, הרי גט זה בטל, איך גט שמדין תורה הוא חספא בעלמא, הוכשר מפני דעתו של זה, ואם באמת הוכשר, למה צריכים להפקיע את הקידושין למפרע, מה תפקידו של גט משונה זה.
עצם סוגית הפקעת קידושין צריכה ביאור, כפי שהקשו כבר הראשונים, א) הרמב"ן הקשה (בחידושי כתובות) מאי מקשה רבינא תינח דקידש בכספא, כיון דקדיש על דעת חכמים, אין החכמים צריכים להפקיר המעות רק לבטל הקידושין, ב) הריטב"א (הובא בשיטה מקובצת, לעיל ראש הפרק) הקשה להיפך, למה אנו צריכים לכל דמקדש אדעתא דרבנן מקדש, למה לא סמכינן אהפקר בית דין הפקר, [ותירץ דאנו צריכים לטעמא דכל המקדש אדעתא דרבנן מקדש דוקא כשקידש בביאה, וכדלעיל] ג) מדקדק השיטה מקובצת (למתבונן היטב בדבריו), קושית הש"ס ומי איכא מידי דמדאורייתא לא להוי גיטא ומשום צנועות ומשום פרוצות שרינן אשת איש לעלמא, ומאי משני אין כל דמקדש אדעתא דרבנן מקדש, מדאמר אין משמע, שרצונו לומר שכן איכא, דמדאורייתא לא להוי גיטא ומכל מקום רבנן שרינן אשת איש לעלמא, הלא מכיון דכל דמקדש אדעתא דרבנן מקדש, הקידושין נעקרים מעיקרא, ואינה אשת איש ומותרת לעלמא מדאורייתא.
בחתם סופר (אה"ע ח"א סימן קט) הקשה הא דמשני הגמרא אין שויוה לבעילתו בעילת זנות, הלא על זה אנו דנים, אם יש כח ביד חכמים להפקיר בעילתו, זו כוונת המקשן תינח קידש בכספא קידש בביאה מאי איכא למימר, רצה לומר שאין להם כח, ומאי משני, (השיטה מקובצת התקשה בזה ומטעם אחר), והביא הכלל בשם תוספות והרי"ף, דלא אמרינן הפקר בית דין הפקר בלא טעם וסברא, וכיון שכן מאי מקשה רבינא תינח קידש בכספא קידש בביאה מאי איכא למימר, 'כך לקידושי כסף כמו קידושי ביאה לגבי כחו דרבנן', רצה לומר כמו שיש להם כח להפקיע ביאת קידושין, הרי שכל הסוגיא כולה מוקשה וצריכה ביאור.
פירוש הסוגיא יעלה יפה מבירור שיטת רש"י, נראה לומר שמעולם לא עלה על דעת רש"י לומר דמשום דכל המקדש אדעתא דרבנן מקדש הוי ליה כל קידושין בישראל קידושין על תנאי, לשון הפקעת קידושין אינו הולם את המושג קידושין על תנאי, בקידושין על תנאי אין שום הפקעה, אלא אם התנאי אינו מתקיים הקידושין בטלין ממילא, ולא חלו מעולם, שעל מנת כן לא קידש, אבל הפקעת קידושין פירושו, הקידושין חלו והן קידושין גמורין ומכל מקום נפקעים, מפני זה כתב רש"י (כתובות שם בד"ה תינח)׃ גט זה עוקר הקידושין, ע"כ. וכן (גיטין לג ע"א ד"ה אדעתא דרבנן מקדש)׃ הם אמרו שיפקיעו כל קידושין שבישראל על ידי גט כזה, ע"כ. אילו סבר רש"י דכל דמקדש אדעתא דרבנן מקדש משוה הקידושין כעל מנת שירצה אבא, אין לדבריו שום הבנה, שהרי אין הקידושין נעקרים בגט זה, אלא מפני שלא רצה אבא.
אמנם יש מקום לטעות בדברי רש"י, שכתב (בפרק בית שמאי ד"ה שוו לבעילתו בעילת זנות)׃ והוא בדעתם תלה, ע"כ. (בדומה כתב בכתובות ד"ה שויוה רבנן לבעילתו), וכן כתב (בהשולח בד"ה אדעתא דרבנן מקדש בסופו) ׃ הלכך פקעי שעל מנת כן קידשה, ע"כ. לכאורה דברים אלו רומזים, שהקידושין על תנאי, כאילו תלה הקידושין ברצון חכמים, נעיין היטב בדברי רש"י בהשולח (גיטין לג ע"א) המגלים תוכן כוונתו, בד"ה אדעתא דרבנן מקדש כתב, וז"ל׃ להיות קידושין חלין כדת משה וישראל שהנהיגו חכמי ישראל, והרי הם אמרו שיפקיעו כל קידושין שבישראל על ידי גט כזה, הילכך פקעי שעל מנת כן קידשה, ע"כ. ושם בד"ה בעילת זנות כתב׃ דאפקעו שם קידושין מינה, ויש בהן כח לכך, שהרי כשקידש על מנהג חוק דתם קידש, ע"כ. למדים אנו, שכדת משה וישראל אין פירושו על מנת שירצו חכמים, שהוא מעין תנאי של על מנת שירצה אבא, אלא פירוש הענין, על פי החוק והדת של משה ושהנהיגו חכמי ישראל, וכל דמקדש אדעתא דרבנן מקדש, רצונו לומר על פי מנהג חוק דתם.
זו כוונת רש"י, 'והוא בדעתם תלה', 'שעל מנת כן קידשה', דהיינו שקידשה על פי החוק והמנהג שהנהיגו חכמי ישראל, ואין זה קידושין על תנאי, גם מי שקידש על פי דיני דאורייתא על מנת כן קידש, שקידושיו יהיו קידושין על פי דיני התורה, ותולה את קידושיו בדעת התורה, האם נאמר שמשום זה כל הקידושין הם קידושין על תנאי כעל מנת שירצה אבא, משמעות הענין, שזוהי מסגרת החוק והדת שבתוכה נמצאים חייה אישות בישראל, המנהגים שהנהיגו חכמי ישראל בעניני גיטין וקידושין גם הם חלק מהחוק והדת, אין זה כתנאי התלוי ברצון היחיד, שאם רוצה מתנה ואם אינו רוצה אינו מתנה, אלא כל המקדש אשה בישראל אדעתא דרבנן מקדש, על פי הדת והחוק שהנהיגו חכמי ישראל, ואם אינו רוצה בזה אין קידושין בשבילו, הפקעת הקידושין על ידי גט כזה, היינו שכך תיקנו חכמי ישראל שאם יתן אדם גט כזה לאשתו יפקעו הקידושין וזהו גט מדבריהם לפי רש"י.
למדנו, שהגט לאו דוקא, שבאמת אינו גט כלל אלא חספא בעלמא, העיקר, החוק שחקקו חז"ל והמנהג שהנהיגו, באמת כך כתב רש"י בפירוש בפרק בית שמאי בעובדא דגרש, בד"ה וקא אפקעינהו לקידושין מיניה, וז"ל: דכל דמקדש תולה בדעת חכמים הוא, דהא כדת משה וישראל קאמרינן, ורבנן אמרי דחוטף אשה מבעלה לא ניהוי קידושין, עכ"ל. רש"י חידש כאן דבר גדול, מפשטות לשון הגמרא היה אפשר לומר, דעובדא דגרש היה מעשה חד פעמי, שכן אירע פעם אחת בגרש, והחליטו חכמים באותו המעמד להפקיע קידושיו, משום שעשה שלא כהוגן, אמנם זה רק אם היו הקידושין על תנאי, דעל מנת שירצו חכמים, ועכשיו שלא רצו הקידושין בטלין ממילא, אמנם זה אינו, שהרי עצם המעשה שקידש שלא כהוגן מוכיח, שאינו מקדש על מנת שירצו חכמים, אלא רוצה בקידושין אף אם לא ירצו, משום זה פירש רש"י שלא היתה הוראה חד פעמית של חכמים באותה עובדא, אלא כך תיקנו חכמי ישראל וכך הנהיגו, דחוטף אשה מבעלה לא ניהוי קידושין, ומכיון שכן נכלל בכדת משה וישראל, [בזה מיושב שפיר פקפוקו של ההפלאה בענין, בסוגיא דאין אונס בגיטין].
הערנו (לעיל), שיש סוברים שיש הבדל מהותי בין עובדא דגרש, שהפקעת הקידושין בלא גט, ובין טענת אונס בגיטין שההפקעה על ידי גט, בארנו הסברא, כשהקידושין היו כהוגן אז לא הפקיעום אלא על ידי גט, אבל כשהיו שלא כהוגן אין צורך בגט, ומטעם הסברא אי אפשר לחלק ביניהם, שהרי גם כשקידש שלא כהוגן הקידושין חלו מדאורייתא, והרי היא אשת איש גמורה, ואם אפשר להפקיע קידושין אלו אפילו בלא גט, מדוע אי אפשר להפקיעם בדרך זו גם כשקידש כהוגן, אם יש צורך בהפקעה, לפי מה שמוכח מדברי רש"י אין נפקא מינה ביניהם, בטענת אונס בגיטין הקידושין מופקעים, משום החוק והדת שהנהיגו חכמי ישראל שמי שעושה כן, שנותן לאשתו גט באופן זה יפקיעו קידושיו, גם בעובדא דגרש הקידושין פקעי משום החוק והדת שהנהיגו חכמי ישראל, שמי שחוטף אשה מבעלה לא ניהוי קידושין, מעשה החטיפה הוא 'הגט מדבריהם' שעל ידו מפקיעין את הקידושין.
עתה נפרש השקלא וטריא אליבא דרש"י, פריך, "ומי איכא מידי דמדאורייתא בטל גיטא ומשום וכו' שרינן אשת איש לעלמא", ומשני, "אין כל דמקדש אדעתא דרבנן מקדש ואפקעינהו רבנן לקידושין מיניה". פירוש, כל המקדש על פי החוק והדת שהנהיגו חכמי ישראל מקדש, ומכיון שכל כל הקידושין בישראל נעשים על פי אותו חוק ודת יש לרבנן כח להפקיע הקידושין שחלו, לפי הסדר והתקנה שתקנו, ומשני, 'אין' באמת כן הוא, התקנה להוציא אשה מבעלה בגט שבטל מדאורייתא, או משום שעשה שלא כהוגן, הוא מעין תקנת היתר להוציא אשת איש לעלמא, ויש להם כח להנהיג חוק ודת כזה, מפני שכל שמקדש אשה בישראל מקדש על פי אותו חוק, אמנם החוליא ראשונה כאן היא תקנת חכמי ישראל להוציא אשה בגט זה שהוא חספא בעלמא, ואחר כך באים הקידושין על פי אותה התקנה, משום כדת משה וישראל, ועל עצם החוק והדת שהנהיגו שפיר יש לומר אין כך הדבר, ומנין להם כח זה, אחר שחקקו החוק והמנהג כל דמקדש אדעתא דרבנן מקדש.
ופריך רבינא "תינח בכספא וכו'", אין כוונתו להבדיל בין קידושי כסף וקידושי ביאה לענין ההפקעה עצמה, לומר שלענין כסף יש להם כח משום דהפקר בית דין הפקר, אמנם לענין קידושי ביאה מנין להם הכח, זה אינו, שכשהקידושין נעקרים מטעם הפקר בית דין אינו הפקעת קידושין, הפקר בית דין הוא דין בממון ולא בקידושין, ואם חכמים מפקירין את הממון הקידושין בטלין מאיליהם, מפני שלא נתן לה כלום, זה לא מקרי הפקעת קידושין, אלא הפקעת קידושין פירושו, שעל ידי דין בגיטין או בקידושין שהנהיגו חכמי ישראל הקידושין מופקעין, כן כתב המאירי בפירוש בבית הבחירה (יבמות פט ע"ב), וז"ל: כבר ביארנו במשנתינו, שאין בית דין מתנין לעקור דבר מן התורה אלא באחד משלש דרכים, או בשב ואל תעשה או באפקורי ממונא או הוראת שעה דרך סייג וגדר, ומכל מקום כל ענין שבאישות אין עוקרין, דכל דמקדש אדעתא דחכמים מקדש ולהם רשות להפקיע, עכ"ל. הפקר בית דין לחוד והפקעת קידושין לחוד, ולא שייך לומר תינח קידש בכספא דיכולים להפקיע משום הפקר בית דין.
לעניות דעתי, קושית רבינא איננה ביחס לכח חכמים להפקיע, שהרי זו כוונת הש"ס דכל דמקדש וכו' ואפקעינהו רבנן וכו', שאכן יש כח ביד חכמים להפקיע, משום שכל המקדש על דעת חוקם ודתם מקדש, ואם מטעם כח ההפקעה אנו באים עלה מאי נפקא מינה אם קידש בכספא או בביאה, הכי והכי הקידושין חלין מן התורה, ובאותו כח שיכולין להפקיע את אלה יכולים להפקיע גם את אלה, אלא קושית רבינא היא, נכון שיש כח לרבנן להפקיע הקידושין בין בקידושי כסף בין בקידושי ביאה, אמנם היה כאן מעשה קידושין, ואיך נעביר מעשה הקידושין מהעולם כאילו לא היה, זהו שהקשה רבינא תינח קידש בכספא, שאפשר לסלק את מעשה הקידושין מהעולם על ידי הפקר בית דין, אבל קידש בביאה מאי איכא למימר.
יש לדייק היטב בפירוש רש"י, שכתב: הא תינח דקדיש בכספא, איכא למימר אפקעינהו לקידושין בגט דדבריהם, ואמרו ליהוי מעות למפרע מתנה, וממילא פקעו, שהרי כשקידש על מנת כן קידש, עכ"ל. משמע לכאורה, שיש כאן שני מיני הפקעות, על ידי גט זה, ועל ידי הפקר בית דין הפקר, שעשו המעות מתנה למפרע וממילא פקעו, יש לדקדק, שאין כוונתו לומר שאת הקידושין הפקיעו על ידי הפקר בית דין, דאם כן הוה ליה למימר אפקעינהו לקידושין בגט דדבריהם שאמרו וכו', ודקדק לכתוב: אפקעינהו לקידושין בגט דדבריהם, ואמרו ליהוי מעות למפרע מתנה. שעל שני ענינים אנו דנים כאן, על עיקר הפקעת הקידושין, ועל סילוק מעשה הקידושין, על זה כתב רש"י, את הקידושין מפקיעין בגט זה דדבריהם, על פי תקנתם שהנהיגו שכל הנותן גט כזה קידושיו יהיו מופקעין, ויש להם כח לעשות זאת שכל המקדש אדעתא דרבנן מקדש, והרי היה מעשה קידושין, שנתן מעות לאשה בשביל קידושיה, על זה כתב רש"י: ואמרו ליהוי מעות למפרע מתנה וממילא פקעו, ע"כ. ההפקר מסלק את מעשה הקידושין.
אמנם זה אפשר דוקא כשקידש בכספא, את קושית רבינא קידש בביאה מאי איכא למימר, מפרש בכתובות סוף ד"ה קדיש בביאה מאי, וז"ל: ואי קדיש בביאה ואתה עוקר קידושין למפרע מה תהא על ביאתו, עכ"ל. כתב בפירוש, ואי קדיש בביאה ואתה עוקר קידושין, אם כן אין קושיתו שאין להם הכח להפקיע הקידושין כשקידש בביאה, שמסכים רבינא שאפילו קידש בביאה יש כח ביד חכמים לעקור הקידושין, אלא קושיתו היא: מה תהא על ביאתו. היינו, מה נעשה עם מעשה הקידושין, איך נסלקו מהעולם כאילו לא היה. נדייק כן מפירוש רש"י בתשובת קושית רבינא (בהשולח ד"ה בעילת זנות) כתב, וז"ל: דאפקעו שם קידושין מינה, ויש בהן כח לכך, שהרי כשקידש על מנהג חוק דתם קידש וכו', ע"כ. אם קושית רבינא היתה שקידש בביאה אין לחכמים כח להפקיע, התירוץ לכך, שיש להם כח, ומהו שכתב, דאפקעו שם קידושין מינה, הלא אינו מתרץ קושיתו, (על זה באמת קשה קושית החת"ס הנ"ל), אלא באמת רבינא אינו מקשה על כח החכמים, אלא על מעשה הקידושין בביאה, מה תהא על ביאתו, איך לסלקה מהעולם כאילו לא היתה, על זה השיבה הגמרא שויה, פירוש רש"י דאפקעו שם קידושין מינה, דהיינו, שאף מעשה כזה אפשר לשוותו כאילו אינו, על ידי שמפקיעין ערכו בתור קידושין, אפילו זאת יש בכחם לעשות, מפני שקידש על מנהג חוק דתם.
על פי זה מתיישבים שפיר דברי הרשב"ם בחזקת הבתים (ב"ב מח ע"ב) בהא דאמר מר בר רב אשי (לפי גרסתנו) באשה ודאי קדושין לא הוו, הוא עשה שלא כהוגן וכו', ואפקעינהו רבנן לקידושיה מיניה, פירש הרשב"ם וז"ל: דאע"ג דמן התורה ליהוו קידושין, רבנן עקרינהו והפקירו אותן, ועשו מעות מתנה, ובמקום אחר מפרש דכל דמקדש אדעתא דרבנן מקדש כדת משה וישראל, ורבנן אמור לא ליהוו קידושין וכו', עכ"ל. החתם סופר (אה"ע סימן קט) דחק לפרש דברי הרשב"ם, דארכביה פירוש הסוגיא, אתרי רכשא, שמפרש דברי מר בר רב אשי משני טעמים, מטעם הפקר בית דין, ומטעם דכל דמקדש אדעתא דרבנן מקדש, לעניות דעתי, הרשב"ם הולך כאן בשיטת רש"י, גם דברי מר בר רב אשי לא יתפרשו מטעם הפקר בית דין, שהרי גם הוא משתמש בעיקר של הפקעת קידושין, ובארנו שהפקעת קידושין והפקר בית דין שני ענינים שונים הם, אלא שהפקעת הקידושין צריכה גם להפקר בית דין כשקידש בכסף, בכדי לסלק את מעשה נתינת כסף הקידושין מהעולם, אם תקשה סוף סוף אנו צריכים להפקר בית דין, למה לנו לסמוך על כל דמקדש אדעתא דרבנן מקדש, יש להשיב ולומר, שמכיון שכשקידש בביאה לא די בהפקר בית דין ואת הקידושין מפקיעין משום דכל דמקדש וכו', הוא הדין בכל קידושין.
אמנם יש כאן כלל נוסף שצריך לבאר, היחס שבין הפקעת קידושין והפקר בית דין, נוציא זאת מדברי התוספות רבינו פרץ (בשיטה מקובצת כתובות) בפירוש דברי רש"י, וז"ל: וז"ל תוספות רבינו פרץ בפרק השולח כל המקדש אדעתא דרבנן מקדש, פרש"י להיות הקידושין חלין כדת משה וישראל, תינח דקדיש בכספא, דשייך ביה דכל המקדש אדעתא דרבנן מקדש, שאם ירצו לא יחולו הקידושין ויהיה הכסף מתנה, אלא ביאה במה יתלה, ומשני לביאה נמי יש לתלות בזנות, אבל אין לפרש תינח דקדיש בכספא משום דהפקר בית דין הפקר וכו', דלא אמרינן הפקר בית דין הפקר וכו' בלא טעם וסברא שיש מקבל עליו חיוב ממון, ע"כ. הדברים תמוהים, כבר הקשה השיטה מקובצת שרש"י עצמו בפרק האשה רבה פירש, וז"ל: אדעתא דרבנן, תולה בדעת חכמים, דהא כדת משה וישראל קאמר, ואפקעינהו רבנן על ידי גט זה לקידושין מיניה, ושוינהו למעות דקדושין מתנה למפרע, דהפקר בית דין הפקר, ע"כ. ואני תמיה, למה לשיטה מקובצת להקשות מהאשה רבה, היה לו להקשות מיניה וביה, מרש"י בהשולח שהביא רבינו פרץ, שכתב 'ואמרו ליהוי מעות למפרע מתנה', והיינו על כרחך מטעם הפקר בית דין, דאיך יכולים רבנן לשוויה המעות למפרע מתנה אם לא ע"י הפקר בית דין.
אמנם לפי דרכנו בבירור שיטת רש"י דברי רבינו פרץ מבוררים היטב, נדייק במה שכתב שבקידש בכספא שייך ביה כל דמקדש אדעתא דרבנן מקדש, מה פירוש 'שייך ביה', לעניות דעתי הדבר פשוט, כשקידש בכספא יש להשתמש בעיקר של כל דמקדש אדעתא דרבנן מקדש, כמו שכתב, שאם ירצו לא יחולו הקידושין, ומה יהיה על כסף הקידושין, על זה כתב, 'ויהיה הכסף מתנה', ובודאי מטעם הפקר בית דין, כמו שכתב רש"י ביבמות בהאשה רבה ובפרק בית שמאי, אלא ביאה במה יתלה, לשונו ממש כמו שכתב רש"י, מה תהא על ביאתו, רצה לומר, מה נעשה במעשה הקידושין שנעשו בגוף האשה, (עיין הרשב"ם בחזקת הבתים), כל הענין כמו שמצאנו בדברי רש"י, סיים רבינו פרץ׃ אבל אין לפרש תינח דקדיש בכספא, משום דהפקר בית דין, דלא אמרינן הפקר בית דין בלא טעם וסברא. פירוש, דהא דמפקעינן לקידושין, לא מטעם הפקר בית דין הוא, דהפקר בית דין איננו הפקעה, אלא דוקא מטעם דכל מקדש אדעתא דרבנן מקדש מפקעינן, אך את מעשה נתינת כסף הקידושין מסלקין מן העולם על ידי הפקר בית דין, עצם ההפקעה הוא מטעם כל המקדש וכו', ומעשה הקידושין כאילו אינו מטעם הפקר בית דין, ואתי שפיר פירוש רבינו פרץ ברש"י.
אלא שמדברי רבינו פרץ אנו לומדים, שבלי טעם או סברא לא אמרינן הפקר בית דין הפקר, ואילו היינו מפקירין את ממונו בטענת אונם בגיטין או בבטלו מבוטל או במעשה דגרש היה זה בלי טעם או סברא, לכאורה בטענת אונם או בביטול הגט שפיר יש לומר שאין טעם או סברא להפקיר את ממונו, דמה חטא זה שיפקירו את ממונו, ואפילו כשמבטל את הגט מה בכך, הלא אפשר ששנה דעתו, ובאמת אינו רוצה לגרש את אשתו, אבל בעובדא דגרש או בתלויה וקידש, שעשה שלא כהוגן, משמע לכאורה שיש טעם וסברא להפקיר ממונו, ודוחק לומר שמה שכתב רבינו פרץ, לא שייך אלא היכא שעשה כהוגן ולא כשעשה שלא כהוגן, ובאמת כשקדש בכסף שלא כהוגן, די בהפקר בית דין, ואיננו צריכים להפקעת קידושין,
נראה לומר בכוונתו, שמכיון דאפשר להפקיע את הקידושין מטעם שכל המקדש אדעתא דרבנן מקדש, אין טעם או סברא להפקיע ממונו, ואין להקשות שהרי סוף סוף אנו צריכים להפקר בית דין בכדי לבטל את נתינת כסף הקידושין, שזהו לבתר דאמרינן כל המקדש אדעתא דרבנן מקדש, דמכיון שהוא מקבל על עצמו לקדש על פי חוק דתם של חכמי ישראל, ובכדי להשתמש בעיקר של הפקעת קידושין אנו צריכים גם להפקר בית דין הפקר, שוב אינו הפקר בית דין בלי טעם ובלי סברא, המקדש קיבל עליו זאת בשעת הקידושין שאם יהיה צורך בדבר, יפקירו כסף קידושיו.
נמצאנו למדים משיטת רש"י שני כללים, האחד, דהא דכל דמקדש אדעתא דרבנן מקדש אינו דין דעל מנת שירצה אבא, שאינו מעין תנאי, שאם ירצה המקדש יכול להתנות ואם ירצה אינו מתנה, פירושו, שכל המקדש מקדש על פי חוק דתם של חכמי ישראל שהנהיגו את תקנותיהם בקידושי עם ישראל, כל המקדש מקדש על מנת אותם מנהגים והתקנות, המנהגים והתקנות ידועים מעיקרא, ולא שייך כאן הענין של ברירה, דאין זה על מנת שירצו חכמים להבא, גם אי אפשר למחול תנאי כזה, דכל מי שאינו רוצה לקדש כדת משה וישראל על פי המנהגים שהנהיגו חכמי ישראל איננו יכול לקדש באופן אחר, וממילא לא שייך כאן מחילת התנאי, ואין לחוש להא דקדשה על תנאי וכנסה סתם, הכלל השני, דהפקעת הקידושין איננה על ידי גט דוקא, לא הגט העיקר אלא התקנה, לפעמים התקנה שמי שנותן גט לאשתו לא יהיה בו טענת אונם, ופעמים שהחוטף אשה מבעלה, כמו בהך עובדא דגרש, לא ניהוי קידושין, (בזה שווה שיטת המאירי לשיטת רש"י וכנ"ל).
<b>ד. הפקעת קידושין בזמן הזה - ההלכה</b>
<b>מסקנות לפי שיטות רש"י והריטב"א</b>
נראה איפוא מהן המסקנות ממה שכתבנו לענין הפקעת קידושין בזמן הזה, נדמה, שמתשובת הרשב"א (לעיל) לחוד, אין להוציא שיטתו בנוגע לשאלתנו בסימן זה, אמנם משיטת הריטב"א ושיטת רש"י יש ללמוד שיטתם גם לענין שאלתנו כאן, שלפי הרא"ה והריטב"א שסברי דכל המקדש אדעתא וכו', הוי כמו הרי את מקודשת על מנת שירצה אבא, ודאי שיש להפקיע קידושין אף בזמן הזה, הרי טעם ההפקעה הוא משום שכל המקדש על מנת שירצו חכמים מקדש, ואם אינם רוצים הקידושין בטלין ממילא, מה בין זמננו אנו ולזמן חכמי התלמוד, כחו של תנאי זה יפה היום כאז, (ומה שיש להקשות על זה מטעם כנס ובעל, שמחל תנאו, ראה מה שכתבנו בזה לעיל בסימן א, שכל הטעמים שייכים בזמננו כבזמנם, וראה משפטי עזיאל ח"ב אה"ע סימן מו-ז בענין הצעה לתקנת עגונות, בוויכוח עם הרב הגאון ש. י. זוין שליט"א, כמה מהענינים שדנו, מתבררין לפי דרכנו).
לכאורה גם לפי רש"י אין לחלק בין זמן התלמוד לזמן הזה בענין הפקעת קידושין, אמנם אין הדבר פשוט כל כך כמו לפי הרא"ה והריטב"א, שהרי לפי רש"י הקידושין הם על פי חוק דתם שהנהיגו חכמי ישראל ועל מנת כן קידש, לפי זה יש לכאורה להתבונן, אם בימינו יש כח ביד חכמי ישראל להנהיג תקנות, שתהיינה לחוק דת בעניני קידושין כמו לפנים (עוד אכתוב בזה להלן בפרוטרוט), אבל מכיון שרש"י מדגיש שיש להם כח להפקיע את הקידושין, משום שכל המקדש תולה את קידושיו בדעתם, ומקדש על פי התקנות שהנהיגו, משמע שאין חילוק בין זמננו לזמן התלמוד לענין הזה, דאף בזמן התלמוד לא היה להם הכח להפקיע הקידושין לולי דכל המקדש אדעתם מקדש, אם כן הוא הדין בזמננו, כן כתב המאירי (יבמות פט ע"ב) בפירוש, וז"ל׃ כבר ביארנו במשנתנו שאין בית דין מתנין לעקור דבר מן התורה אלא באחד משלש דרכים, או בשב ואל תעשה או באפקורי ממונא או הוראת שעה דרך סייג וגדר, ומכל מקום כל ענין שבאישות אין עוקרין, דכל דמקדש אדעתא דחכמים מקדש ולהם רשות להפקיע, עכ"ל. מדכתב סתמא, משמע שכתב להלכה אף בזמן הזה, דאי לאו הכי הוה ליה לפרש ולומר שבזמננו אין להפקיע קידושין משום כל המקדש אדעתא דרבנן מקדש.
באמת כן כתבו גדולי הפוסקים הריב"ש והתשב"ץ להלכה, והסכימו עמם המבי"ט והמהרי"ט, הריב"ש (סימן שצט) נשאל על קהל שהסכימו לעשות גדר ותקנה שלא יהא רשות ביד שום אדם לקדש שום אשה כי אם בידיעת נאמני הקהל ובפניהם ובפני עשרה, ואם שמא יעבור ויקדש באופן אחר יהיו קידושין נפקעין ובטלים, ומעתה ובאותו זמן מפקירין הקהל כסף או שוה כסף שיקדש בו, והאשה ההיא תוכל להנשא מבלי שום גט, השאלה היתה אם יכולים הרבנים בזמן הזה להפקיע קידושין, שלא נאמרו הדברים, אלא אדעתא דרבנן שהיו גדולים בחכמה ובמנין, וגם היה בידם כח להפקיר ולהעניש ולהפקיע, אבל בזמן שהחכמים נדונין כהדיוטות, אין כח בידם להפקיר ממון אחרים, כל שכן להפקיע קדושין של תורה, זו תמצית השאלה, והשיב הריב"ש, שלהלכה אין לפקפק בדבר, משני טעמים, בני העיר יכולים להתנות תקנה כזו גם מטעם הפקר בית דין הפקר וגם מטעם הפקעת הקידושין.
בנוגע לטעם השני כתב, וז"ל׃ ועוד שאפילו היינו צריכין בכל הפקעת קידושין לטעם דכל דמקדש אדעתא דרבנן מקדש, הנה יש לנו לומר גם כן כל דמקדש על דעת הקהל ותקנתם הוא מקדש, עכ"ל. והביא ראיה מהא דאיתא בהמקבל (ב"מ קד ע"א) דהלל היה דורש לשון הדיוט שלא עשו את בניהם של אנשי אלכסנדריא ממזרים, ואף על פי שאלו קדשו את נשותיהם סתם, בלא אותו תנאי שהיה נהוג באלכסנדריא, והיינו טעמא, שכל המקדש באותו מקום על תנאי של המקום מקדש, הרי כתב בפירוש, דהא דכל דמקדש אדעתא דרבנן מקדש נוהג אפילו בזמן הזה להלכה, גם העלה חידוש גדול ממעשה אנשי אלכסנדריא, דכמו שיש לומר שכל המקדש אדעתא דרבנן מקדש, כך יש לומר גם כל המקדש על דעת הקהל מקדש, באותה התשובה כתב בפירוש שבני העיר יכולים להתנות בעצמם ואינם צריכים להסכמת אדם חשוב.
בעקבותיו דרך גם התשב"ץ (ח"א סימן קלג) כתב, שנשאל על תקנה בעיר אחת שלא יקדש אדם אשה אלא בשעת הנישואין, ופירשו בתקנתם שאם קדש שלא יהיו קדושיו קדושין, השאלה׃ אם עבר אדם וקדש שלא בשעת הנישואין, אם יש כח בתקנת הצבור להפקיע הקדושין, בתשובתו מזכיר התשב"ץ את שני מיני הפקעת הקידושין הנזכרים בתלמוד, האחד, בשעת הקידושין כמו בעובדא דגרש או תלויה וקידש שהפקיעו את הקידושין משום שעשה שלא כהוגן, והשני, הפקעת קידושין בשעת הגירושין, כמו באין טענת אונס בגיטין והדומה לו כדאיתא בגיטין, וכתב שהוא מפורש ואין צריך לפנים, אמנם מה שיש לעיין בו, אם גם לקהל יש כח זה, על זה כתב התשב"ץ, וז"ל׃ ונראה ודאי דדא ודא חדא היא, שהרי כח הצבור על היחידים, ככח הנשיא על כל ישראל, וכל היחיד דמקדש אדעתא דידהו מקדש, ואינהו אפקעינהו לקדושיה מיניה, עכ"ל.
הרי שדעתו מסכמת לגמרי לדעת הריב"ש בענין זה, משום כן כתב, שאם הקהל פירשו בפירוש שהמקדש שלא בשעת נשואין הקדושין יהיו בטלין, נראה ברור שאין קדושיו קדושין כלל, ע"כ. משמע שלאו דוקא בקידושי כסף, ולא רק בשעת הקידושין אמרינן דיש כח לתקנת הקהל להפקיע הקידושין, אלא אפילו בקידושי ביאה, ואף בשעת הגירושין, שחרי בתחילת תשובתו הביא כל סוגי הפקעת הקידושין הנזכרים בש"ס, ובהמשכם מאשר שדא ודא חדא חיא, שכח הצבור על היחידים ככח הנשיא על כל ישראל, בתשובה אחרת (ח"א סימן קנד) כתב בפירוש, וז"ל׃ ובודאי שבית דין יכולין להפקיע קדושין מפני התקנה, מפני שיכולין להפקיר ממון הקידושין והפקר בית דין הפקר, אי נמי יכולין לעשות ביאתו ביאת זנות אם קדש בביאה, כדאיתא בכמה דוכתי, עכ"ל. משמע איפוא שלפי התשב"ץ אין חילוק בין זמננו לזמן התלמוד, כל מה שהיה אפשר אז בדין הפקעת קידושין, יכולים בית דין או הקהל לתקן גם בזמן הזה, (אמנם כל זה אינו אלא להלכה, ולא למעשה).
<b>בירור שיטת הרשב"א, ויחום המהרי"ק לשיטתו</b>
אכן עדיין יש לברר שיטת הרשב"א (לעיל), שרבים טעו בהבנת דבריו בשאלה זו, שנתקבלה הדעה, דהא דאמרינן כל המקדש אדעתא דרבנן מקדש, אין לסמוך עליו אלא באותם דינים הנזכרים בש"ס, אבל אין לנו לחדש עליהם תקנות אחרות, מטעם דכל המקדש וכו', היכא דאיתמר איתמר והיכא דלא איתמר לא איתמר, פעמים סמכו את עצמם בזה על דברי הרשב"א (תשובה אלף קפה; הובאה גם במיוחסות להרמב"ן סימן קכה) ששם נמצאת הפיסקא׃ אין לך בכלל דברים אלו [ובכלל של כל המקדש וכו'] אלא מה שהתירו בהן בפירוש וכו', ע"כ. אמנם אם נפרש דבריו, שכוונתו לומר, שאחר חתימת התלמוד לא שייך לומר עוד כל המקדש אדעתא דרבנן מקדש, נתקל בכמה קושיות, ראשית, נמצא שהריב"ש והתשב"ץ חולקים על הרשב"א, שלפי דבריהם כל דמקדש אדעתא דרבנן מקדש, ואפקעינהו רבנן לקידושי מיניה שייך גם בזמן הזה, והוא תימה שיחלקו עליו בלא להזכירו, ובלא נתינת טעם בהתנגדותם לדבריו, בפרט שהריב"ש מביא תשובת הרשב"א, והתשב"ץ מצטט התשובה, אף שאינו מזכירה בשם הרשב"א, גם המבי"ט (ח"א סימן רו) והמהרי"ט (ח"ב אה"ע סימן מ) מסכימים עם הריב"ש והתשב"ץ, שלהלכה שייך כל דמקדש אדעתא דרבנן מקדש אפילו בזמן הזה.
תמיהה גדולה מזו יש, שאם באמת זאת כוונת הרשב"א, שהכלל כל המקדש אדעתא דרבנן מקדש שייך דוקא באותם מקרים שנשנו בגמרא, אם כן סתר דברי עצמו, בתשובה (סימן אלף רו), נשאל בדין קהל שעשו תקנה מחמת הפריצים, שכל מי שיקדש אשה שלא במעמד עשרה, שלא יהא קדושיו קדושין, האם יש כח ביד הקהל לעשות כן, והשיב׃ שורת הדין נראה לי בברור, שרשאין בני העיר לעשות כן, ע"כ. נכון שטעמו משום דהפקר בית דין הפקר, ונמצא כמקדש בממון שאינו שלו, מכל מקום הרי המשיך דבריו, וז"ל׃ וכמו שאמרו בכמה מקומות בתלמוד אפקעינהו רבנן לקידושי מיניה וכו', ע"כ. וכן (בסימן תקנא) בשאלת אלמנה אחת שקדשה אחד בערמה, יעץ הרשב"א שבכדי לגדור בפני תקלות, יעשו הקהל תקנה במעמד כולם, ויפקיעו מעתה ועד עולם או עד זמן שירצו, כל ממון שינתן לשום אשה מהקהלה הפקעה גמורה הפקר גמור, אלא אם כן תקבלם האשה מדעתה ומדעת אביה או בפני פלוני ופלוני כמו שירצו, ע"כ.
הרי בפירוש שהרשב"א סבר שגם בזמן הזה יש להפקיע קידושין משום דכל המקדש על דעת הקהל מקדש, ואין לומר שזהו דוקא בקידושי כסף משום הפקר בית דין הפקר, ואין זו הפקעה דומה לאותן ההפקעות שבש"ס, שהרי בתשובה הראשונה כתב בפירוש׃ וכמו שאמרו בכמה מקומות בתלמוד אפקעינהו רבנן לקידושי מיניה, ע"כ. ואחר כך כתב׃ ובפרק חזקת הבתים וכו', וביבמות וכו'. משמע, שמדמה הפקעת קידושין מטעם הפקר בית דין לכל אותן מקומות בש"ס ששם נלמד על הפקעת קידושין, ואין הבדל ביניהם, ובאמת שכך כתב הרשב"א בפירוש בתשובה (אלף קפה) ואפילו לענין הפקר בית דין שלא בכל מקום אנו אומרין כן, אלא במקום שאמרו אמרו ובמקום שלא אמרו לא אמרו, (ראיתו מהשקלא וטריא בפלוגתא דרבה ורב חסדא ביבמות (פט ע"ב) ועיין בתשובתו).
ועתה צריך ביאור, ישוב תשובה זו, ועוד (סימנים אלף רו; ותקנא), באמת, מעולם לא עלה על דעת הרשב"א לומר, שאין להוסיף על חמשת הדינים שבש"ס בענין הפקעת קידושין, ושבזמן הזה אין להפקיע קידושין משום כל המקדש אדעתא דרבנן מקדש, נעיין היטב בתשובתו (אלף קפה) שממנה דימו להוציא דעה זו, נשאל בדין פסולי עדות דרבנן, אי חוששין לקדושיו להצריכה גט או לא, וכן במגרש בפסולי עדות דרבנן, אם גיטו בטל כמקדש בפסולי עדות דאורייתא, ואפילו ריח גט אין בו, בתורף השאלה הובאה תשובת הרי"ף (לא נמצאה בתשובותיו שנדפסו), דעת הרי"ף, שכל דמקדש אדעתא דרבנן מקדש ואפקעינהו רבנן לקידושי מיניה, וז"ל׃ ובכמה דוכתי אמרינן ומי איכא מידי דמדאורייתא אסור ומדרבנן שריא אשת איש לעלמא, ומהדרינן אין מאן דמקדש וכו', הלכך לא שנא פסולי דאורייתא ולא שנא פסולי דרבנן כגון משחק בקוביא וכיוצא בו, כולן פסולין ולא צריכי גט דאפקעינהו רבנן להנהו קידושי מיניה וכו', ע"כ.
שיטת הרי"ף, שמכיון שהעדים פסולין מדרבנן, מעידים שלא ברצון חכמים, ועשו שלא כהוגן, ולפי שעשו שלא כהוגן, אפקעינהו רבנן לקידושי מיניה מטעם שכל המקדש אדעתא דרבנן מקדש, הרשב"א חולק (שם ובתשובה אלף קסו ובמיוחסות סימן קכה) וכתב, שמכיון שפסולי עדות דרבנן כשרים מן התורה, אין לנו להקל בשל תורה, הרי"ף טוען שאילו קידושין על ידי פסולי עדות דרבנן צריך גט, איך אפשר ששום תנא או אמורא לא אמר כן בפירוש, בפרט בענין של איסור אשת איש, דנפיק מיניה חורבא ואתיא לידי ממזרות, מכיון שהדין לא נזכר בשום מקום ודאי שאין בקידושיו כלום, הרשב"א טען ההיפך, שיש לחוש לקידושין אלו, וז"ל׃ לפי שלא פירשו כן בשום מקום [שאינה מקודשת] שאילו היה כן היה להם לפרש כן וכו', ע"כ, לפי הרי"ף אילו היו הקידושין חלין בפסולי עדות מדרבנן, היה לתלמוד לומר כן בפירוש, ולהרשב"א להיפך, אילו היו הקידושין בטלין כטעם הרי"ף היה נמצא בש"ס דין זה.
נראה איפוא במאי פליגי, מכיון שטעמו של הרי"ף בדין קידושין בפסולי עדות מדרבנן, דכל המקדש אדעתא דרבנן מקדש ואפקעינהו וכו', על כרחך פליגי בפירוש עיקר זה, לפי הרי"ף אדעתא דרבנן פירושו על פי הדינים שתקנו חכמים בגיטין ובקידושין, וכל הנעשה שלא על פי אותם דינים הלא נעשה לא לפי דעתם, ומכיון שכן אפקעינהו רבנן לקידושי מיניה, משום זה המקדש על פי עדים פסולים מדרבנן, אפקעינהו רבנן לקידושי מיניה, משום זה המקדש בעדים פסולים מדרבנן אפקעינהו רבנן לקידושי מיניה, שהרי הקידושין לא נעשו לפי דעתם, לפי זה הסברא החיצונה היא שכל קידושין הנעשים שלא על פי דיני חכמים מופקעין מאיליהם ואין אנו צריכים לתלמוד בזה, ומכיון שלא נמצא בש"ס בשום מקום בפסולי עדות דרבנן שהקידושין קיימים, העמיד הדבר על כללו של כל המקדש אדעתא דרבנן מקדש ואין לחוש לקידושין.
אבל שיטת הרשב"א, שמי שלא נהג על פי דיני רבנן, עבר על דבריהם, אבל המעשה קיים, אלא רק כשחכמים התנו בפירוש שמי שיקדש שלא כדיניהם או תקנתם הקידושין יהיו בטלין, אז הם בטלים, לפי שיטתו הך כל המקדש אדעתא דרבנן מקדש ואפקעינהו רבנן וכו', פירושו שהפקעת הקידושין עצמה צריכה להיות חלק מן התקנה או הדין שהנהיגו, משום כך היכא דאיתמר איתמר היכא דלא איתמר לא איתמר, משום כן, המקדש ע"פ פסולי עדות דרבנן חלין הקידושין, לפי הרשב"א הסברא החיצונה היא, שכל עוד שלא תקנו בפירוש הפקעת הקידושין המעשה קיים, אף שעשה שלא כהוגן, משום זה כתב שלו היו הקידושין בטלין בפסולי עדות דרבנן היה לש"ס לפרש כן, וסיים וז"ל׃ אין זה הכלל לכל מה שאמרו חכמים שלא יעשה כן, שאם עשה אינו עשוי [כמו שסבר הרי"ף], אלא אין לך בכלל דברים אלו אלא מה שהתירו בהן בפירוש, ע"כ.
והביא ראיה לדבריו, שאם לא כן, הרי שנינו (קידושין נח, ע"א) האומר לשלוחו צא וקדש לי אשה פלונית והלך וקדשה לעצמו מקודשת לשני, אלא שנהג בו מנהג רמאות, ואם נאמר שכל העושה שלא כהוגן אפקעינהו רבנן לקידושי מיניה, כמו בהך עובדא דגרש, אמאי לא הפקיעו הקידושין בזה, שאין לך שלא כהוגן גדול מן הרמאות, אלא ודאי שלא בכל מקום שהקידושין נעשים שלא ברצון חכמים הפקיעו רבנן קידושי מיניה, אלא במקום שאמרו, כמו בהך עובדא דגרש ובתליוה וקדש, והיכא שלא אמרו כגון הך דאומר לשלוחו צא וקדש לי אשה או במקדש בפסולי עדות דרבנן לא אמרו, באמת אין ראיה נגד הרי"ף מהך דאומר לשלוחו צא וקדש לי אשה, שהרי התם שנינו בפירוש שמקודשת לשני, וזוהי טענת הרי"ף, שהכלל הוא שהיכא שקידש לא על פי דיני או תקנות חכמים הקידושין נפקעין, אם לא שנאמר בפירוש שלא הפקיעו, וכך הוא בהך דאומר לשלוחו, עיין שם בתשובת הרשב"א הביא ראיות מפלוגתת רבה ורב חסדא, בדין יש כח ביד חכמים לעקור דבר מן התורה, ובאמת גם קושיותיו שם אינן מוכרחות, שכבר תירצום התוספות שם בסוגיא, והכל יתפרש יפה גם לפי דברי הרי"ף.
הכלל היוצא מדברי הרשב"א בתשובותיו, שלא אמרינן כל דמקדש וכו', ואפקעינהו וכו', אלא היכא שההפקעה עצמה היתה מן התקנה או מן הדין, אבל היכא שהדין דרבנן הוא שלא יעשו מעשה בגיטין או בקידושין, ולא התנו מעיקרא בפירוש שאם לא ינהגו על פי אותו דין או מנהג שהקידושין יפקעו למפרע, אז אין להפקיע את הקידושין, ודאי שאין רצונו לומר שבזמן הזה לא שייך האי כללא דכל המקדש, הלא אינו מדבר בתשובתו אלא על דינים שתקנו חכמי התלמוד, בהם אמר שאם הדין היה רק שלא יעשו איזה מעשה, שבזה אם יעשו הדבר עשוי, ורק אם התנו שבאם יעשו נגד דינם או תקנתם הקידושין יפקעו, אז הקידושין בטלין, אמנם עצם הדין דכל המקדש אדעתא דרבנן מקדש במקומו עומד, אז כך עתה, אלא שהתקנה צריכה להיות בפירוש שאם יקדשו נגד תקנת בית דין או הקהל הקידושין בטלין, ולא די במה שאוסרין הקהל איזו הנהגה בקידושין או בגירושין.
מדברי הריב"ש (סימן שצט) מבואר שהבין כן שיטת הרשב"א, שאחר שהורה שיש רשות לקהל לבטל הקידושין שנעשו שלא כתקנתם, הביא דברי הרשב"א, וז"ל׃ ואף על פי שהרשב"א ז"ל כתב בתשובה, שאין לנו לומר אפקעינהו רבנן לקדושיה מיניה, כי אם במה שמצאנו מפורש בדברי רז"ל, אבל לא בכל מי שעשה שלא כהוגן, (והביא ראית הרשב"א הנ"ל מהא דאמר לשלוחו צא וקדש לי אשה). וא"כ קשה איך אפשר לומר שהקהל בזמן הזה יפקיעו קידושין בתקנתם, השיב הריב"ש בשתי פנים, ראשית, איננו צריכים כאן להפקעת קידושין, שיכולים הקהל לבטל הקידושין מטעם הפקר בית דין הפקר, שנית כתב, וז"ל׃ ועוד שאפילו היינו צריכין בכל הפקעת קידושין לטעם דכל המקדש אדעתא דרבנן מקדש, הנה יש לנו לומר גם כן כל דמקדש על דעת הקהל ותקנתם הוא מקדש וכו', עכ"ל.
לכאורה, מאי קאמר, אם כוונת הרשב"א היא שדוקא חז"ל בימי התלמוד יכלו לתקן הפקעת קידושין, אם כן דברי הריב"ש כאן אין להם שום הבנה, אמנם באמת שיטת הרשב"א, כפי שבארנו, שדוקא היכא שהתנו בפירוש להפקיע את הקידושין, אז יש לחכמים הכח לבטלו, אבל אם לא תקנו כך בפירוש מעיקרא, אז העובר על דבריהם מקרי עבריין, אבל הקידושין קיימים, והוא הדין גם בזמן הזה, כל המקדש אדעתא דרבנן או על דעת הקהל מקדש, ואם התנו בפירוש שהקידושין יהיו בטלין, גם הם יכולין להפקיעם גם בימינו, כן משמע גם מתשובת התשב"ץ (הנ"ל ח"א סימן קלג) למעיין בסוף התשובה.
הנה נמצא ברשב"א תשובה נוספת בשאלתינו (סימן תקן), נשאל הרשב"א בעיר שיש בה תקנה בחרם וקנס, שלא לקדש שום בת ישראל אלא בעשרה ושליח ציבור, ראובן שידך בתו עם שמעון ואחר כך נתבטלו השידוכין, ובכדי שלא להוציא עליה קול שהיא מקודשת, ליתר שאת נתן לה שמעון גט, אחר כך שדך ראובן את בתו לכהן אחר, השאלה היתה אם יכול הכהן לישאנה מאחר שקבלה גט, או אפשר מכיון שהגט לא נעשה אלא מחמת החשש הנ"ל, וגם העדים מעידים כן, אפשר שאין לחוש לגט זה שהרי פנויה היתה, השיב הרשב"א בזה"ל׃ גט פוסל לכהונה, חדא דמאן לימא לן דלא נתקדשה לו כהוגן, אע"פ שיש תקנה בעיר ובקנם שלא לקדש אשה שם אלא בעשרה ובשליח ציבור, דילמא עבר וקדש או לא ידע וכו', עכ"ל. האם נאמר שדברי הרשב"א סותרים, שהרי בארנו (לעיל) שפסק (סימן אלף רו; ותקנא) שיש כח ביד הקהל להפקיע הקידושין, וכאן פסק שאם עבר המקדש על תקנת הקהל מכל מקום הקדושין חלין.
ודאי שאין כאן סתירה, המעיין בתשובותיו יראה ברור שהיכא שהפקעת הקידושין נכללה בתקנה והיה חלק ממנה, פסק שיש כח ביד הקהל או הבית דין לבטל הקדושין, אבל בשאלה (בסימן תקן) התקנה היתה בחרם וקנם שלא לקדש אם לא בעשרה, ולא הוזכר שום דבר מהפקעת הקדושין אם לא ינהגו לפי התקנה, דוקא בזה חשיב הרשב"א שלמרות התקנה אפשר שעבר וקדש או לא ידע מתקנה זו, והדברים ברורים.
כך יש לפרש פסקו של המהרי"ק (שורש פד), שסמך עצמו במידת מה על תשובות הרשב"א (סימן תקן), בוויכוח החריף שהיה לו נגד הר"ם קפסאולי, המהרי"ק הבין מדברי השואל, שהר"ם התיר אשה בלא גט, משום שנתקדשה בפני שני עדים, למרות החרם שלא לקדש אשה בפחות מעשרה, המהרי"ק דחה זאת לגמרי, המעיין בראיותיו יראה שכולן דומות לאותו מעשה שהתקנה היתה שלא לקדש כי אם בפני עשרה, אבל לא פירשו שמי שיעבור על תקנתם קדושיו יהיו בטלין, כך יש לבאר גם ראיתו הראשונה מהמרדכי בפרק האומר בקידושין, שמוכיח, שמי שקדש אשה ועבר על חרם דרבינו גרשום, מכל מקום קדושיו קדושין, הגם שעבר על חרם חמור כזה, לא מפקיעין הקידושין שרבינו גרשום לא תקן שמי שיעבור על חרמו קדושיו יהיו בטלין.
וכן יש להבין מה שכתב המרדכי, שבחייבי לאוין ושניות קדושיו קדושין, ולא אמרינן דאפקעינהו לקדושי מיניה, שהגם שיש איסור ואפילו איסור דאורייתא, הקדושין אינם בטלין, משום שלא פורש כן, כך גם ראיתו מהסמ"ג מתפרשת בדרך זו, בתקנת הקהלות, שמי ששדך אחת מבנות איש, לא יקדש האחרת שלא שדך, אבל הפקעת קידושין לא תקנו, רק במקרה כזה התנגד המהרי"ק להפקעת קדושין, וכן מוכח מעצם זה שהביא ראיה מתשובת הרשב"א (סימן תקן) שכתב שאע"פ שיש תקנה בעיר, דילמא עבר וקדש. אבל לא הביא התשובות (תקנא; אלף רו) ששם הסכים הרשב"א שיש לבטל הקידושין בתקנת הקהל, אלא על כרחך גם המהרי"ק סבר, שאם התנו בפירוש בשעת התקנה שיבטלו הקידושין, יש להם הכח אפילו בזמנינו, אבל בנידון לפניו לא היה רק חרם שלא לקדש בלי עשרה, בזה השיב שאין להפקיע הקדושין בתקנה זו.
הנה באמת כך מפרש בשלטי הגבורים (בהמוכר את הספינה) בההיא דמעמידין אגרדמים, וז"ל׃ ואם התקנה היא על קדושין, כגון שתקנו רבנן משום מגדר מלתא, שלא יהיה אדם שיקדש אשה אם לא במעמד אביה ואמה ובעשרה וכיוצא בזה, אז צריך לראות ענין התקנה. וזה מפני שמצינו במרדכי (פ"ג דקדושין) בתשובה למהר"ם, דנראה דם"ל דהעובר על התקנה הוו קידושין קדושין, וצריכה גט, דהא מצינו קדושין תופסין בחייבי לאוין ובשניות וכיוצא בהן, ומינה פסקו האחרונים, כגון מהרי"ק, דהעובר על (הדרך) [זה] הוו קדושיו קדושין, ומתשובת הרשב"א מוכח, דהעובר על התקנה אין קדושיו קדושין, דנראה לפום ריהטא דפליגו אהדדי, כך נראה לי דיש לישב דבריהם ובזה האופן, שהכל הולך אחר הנוסח התקנה, שאם המתקנים תקנו בחבר עיר שגוזרים חרם על מי שיקדש אשה בלא עשרה או בלא אביה ואמה וקרובים וכיוצא בזה, ובא איש אחד ועבר על התקנה וקידשה ביחוד בפני עדים, אף שעבר על החרם ותקנת הקהל, מכל מקום קידושיו קידושין, מידי דהוה אמקדש חייבי לאוין ושניות וכיוצא בהן וכו', ועל זה איתא במרדכי פ"ג דקדושין דאע"ג דעבר אתקנות דרבנן מאורי הגולה, דקדושיו קדושין, וכן משמע מדברי המהרי"ק דבכה"ג מיירי, ואם התקנה בזה האופן שתקנו בחבר עיר, דכל המקדש שלא בעשרה וכו', שלא יהיו בקדושין שלו ממש כאילו לא קדשה מעולם, אז נראה דקדושיו אינן קדושין, דכיון דהמקדש אדעתא דרבנן מקדש שיהיו הקדושין קיימין ובטלין לפי דעתם, והם אמרו ותקנו שהמקדש בכה"ג לא יהיו בקדושין שלו ממש, הוו המעות מתנה והפקר והקדושין בטלין מעיקרם ואין בהם ממש כלל וגם גט אינו צריך, עכ"ל.
באמת לא היה צריך להוכיח דבריו מטעם סתירה בין המהרי"ק והרשב"א, שלא רק שיש ליישבם כמו שכתב, אלא שמעצם דברי המהרי"ק מוכח שהלך בשיטת הרשב"א, שהרי מביא ראיתו דווקא מתשובה סימן תקן, ולא השגיח בשאר תשובות, ודאי שטעמו משום שבה מבואר דין זה, וזה מוכח מתשובות הרשב"א עצמן, שאם לא נחלק בין שהתקנה מפורשת לאינה מפורשת, הרשב"א סותר עצמו בתשובותיו, אכן כך איתא בתשובות התשב"ץ והמבי"ט (שהבאנו לעיל), וראה בשו"ת זקן אהרן לר' אליהו הלוי (סימן ב נדפם קושטא תצ"ד). לכאורה מהרמ"א (אה"ע סימן כח סעיף כא) משמע לא כן, שפסק שאף על פי שהקהל התנו בפירוש, שכל המקדש לא לפי תקנתם, הקדושין יהיו בטלין, מכל מקום למעשה חיישינן לקידושין. ונרשם שם מקור הדין מהרי"ק (שורש פד), הלא השלטי גבורים כתב שלא נמצא כן במהרי"ק, ואדרבה מדבריו משמע שלא כהרמ"א, כבר הרגישו בזה האבני מלואים וטיב קידושין, ועיין ביאורם שם.
<b>שיטת הרא"ש - בירור תשובותיו</b>
כך גם את שיטת הרא"ש יש לפרש לפי החילוק המבואר, בנוסח התקנה, שבלא זה לכאורה יש סתירה בדבריו, מחד (בכלל לה סימן א) נשאל, אם יכולין בית דין לעשות תקנה שכל קדושין שיהיו ניתנין בלא דעת אביה ואמה שלא יהיו חלין, האם יש כח בידם להתנות תקנה כזו, והשיב וז"ל׃ יכולין להתנות, מההיא דהאשה רבה מניין שהפקר בית דין הפקר וכו' וכל המקדש אדעתא דרבנן הוא מקדש, ובכל דור ודור אדעתיהם שתקנו חכמי הדור למיגדר מילתא מקדשין, ואין הקדושין חלין אלא לפי תקנתן, ואפילו אי קדיש בביאה שוייה לביאתו זנות, כל שכן בכסף דהפקר בית דין הפקר, והפקירו הממון שנתן לה ואין כאן קדושין כלל, עכ"ל. הנה הרא"ש פסק כאן הלכה למעשה, שאף בזמן הזה שייך הא דכל המקדש אדעתא דרבנן מקדש וכו', ואפילו כשקדשה בביאה יש כח ביד רבנן שבכל דור ודור להפקיע הקדושין ולשויוה לביאתו בעילת זנות.
מאידך (באותו כלל סימן ב) נקט בשיטה אחרת, נשאל, באלמנה בת גדולים ומלמד תינוקות אחד שדר בביתה נטפל אליה וקדשה בטבעת שאולה, השאלה היתה אם יש לכוף את המלמד שיתן גט, בפרט שהיא אומרת שהיא מואסת בו, אחר שעבר הרא"ש על כל ענפי השאלה והחליט דעתו להחמיר, כתב בסוף תשובתו, וז"ל׃ אמנם אם נראה לכם רבותי הקרובים אל הדבר, שאם המקדש אינו אדם ראוי והגון לדבר בבת טובים, ובנבל ובתרמית פתה וקרוב הדבר לדמותו לעובדא דגרש וכו', גם זה שעשה שלא כהוגן נהי דקדושין לא נפקיע, מכל מקום יש לסמוך בנדון זה על דברי קצת רבותינו שפסקו בדינא דמורדת דכופין אותו לגרשה וכו', עכ"ל.
תמוה הדבר, שבתשובה הראשונה כתב בהחלט שיש כח בידי חכמי כל דור ודור להפקיע קדושין, וכאן אינו מסכים, אלא לכופו שיתן גט, ודוקא אם אי אפשר לפייסם בדמים, אמנם לפי מה שכתבנו שתלוי בנוסח התקנה, הדברים מפורשים בפשטות, השאלה הראשונה היתה אם יכולין הם להתנות שהקדושין יהיו בטלין אם לא יעשה לפי תקנתם, בזה כתב בפירוש, דבכל דור ודור יש כח ביד חכמים להפקיע קדושין לפי תקנותיהם, שתקנו חכמי הדור למיגדר מילתא, שמקדשין אדעתם, ואין הקדושין חלין אלא לפי תקנתן. אמנם בתשובה השניה, שם לא היתה שום תקנה קיימת בענין הקדושין, אלא שדמהו לעובדא דגרש בזה שעשה שלא כהוגן, ובזה לבדו לא די להפקיע הקדושין, וכמו שכתב גם הרשב"א, אלא שהרא"ש צירף נקודה זאת לסמוך על הפוסקים דסברי במורדת שכופין אותו להוציא.
<b>ויכוח הראב"ן וגדולי דורו חכמי ישיבות ווארמיזא ואשפירא</b>
יש לעיין בשיטת הראב"ן (אחד מגדולי הראשונים בדור שאחר רש"י וזקנו של הרא"ש, דף קלט בדפום פראג) הביא מעשה שאירע בקולניא, בחור אחד היה משדך בנערה ובתוך עמד איש אחר ושידכה, וההורים הסכימו לשידוכי השני, אמנם קודם שהספיק השני לקדשה עמדו קרובי הראשון ברמאות וקדשוה לפני עדים שהיו להם מזומנים, ואחר שקבלה הנערה הקידושין אמרו לה אביה ואמה לזרקו מידה, וכן עשתה וקידשה השני באותו המעמד, וז"ל הראב"ן׃ וכל חכמי הדור ר' יעקב הלוי מוורמישא וישיבתו, ור' יצחק הלוי מאשפירא ובני ישיבתו, היו רוצין להפקיע קידושי ראשון בלא כלום, ע"כ. ראיתם היתה מעובדא דגרש, המעשה שם הוא מעין חטיפת אשה כמו מעשה דקולנייא, חכמי וורמישא ואשפירא טענו שגם בנידון שלפניהם הנערה הזו היתה מוכנת להתקדש לשני, והראשון בא וחטפה ממנו, הוא עשה שלא כהוגן, נפקיע קדושיו, הראב"ן ושני חכמים עמו התנגדו להפקעת קידושין במקרה זה מטעמים שונים, בסוף דבריו כתב הראב"ן וז"ל׃ ועוד אם ביד רבנן היה כח להפקיע קדושין, אנו אין כח בידינו להפקיע וכו', ע"כ. משמע שלפי הראב"ן אין הפקעת קדושין אחר חתימת התלמוד.
בכדי לרדת לסוף דעתו יש להבין את שיטת החולקים, שהראב"ן קוראם כל חכמי הדור דלאו קטלא קניא באגמא נינהו, הנה במעשה ההוא, לא היתה שום תקנת קהל שהמקדש עבר עליה, אמנם עשה שלא כהוגן, אבל לא היתה תקנה שמי שיקדש אשה באופן כזה הקדושין יבטלו, מכל מקום דימו חכמי וורמישא ואשפירא וישיבותיהם מעשה זה לעובדא דגרש, הוא גילוי מילתא איך למדו את הסוגיא ביבמות, לעיל (אות ג) בארנו דברי רש"י בפרק בית שמאי סוף ד"ה וקא אפקעינהו לקידושין מיניה, שכתב׃ ורבנן אמרי דחוטף אשה מבעלה לא ניהוי קידושין, ע"כ. הוכחנו שזו לא החלטה חד פעמית, רק במעשה דגרש, משום העולה שעשה, אלא כשיטתו בהשולח, שכל המקדש על פי חוק דתם שהנהיגו חכמי ישראל מקדש, כך היה גם מנהג וחוק דאמרי רבנן שהחוטף אשה מבעלה לא ניהוי קידושין, ועל פי אותו מנהג ותקנה שכל מקדש שקבל עליו בשעת הקידושין הפקיעו את הקידושין בעובדא דגרש, ודאי שלא כך פירשו מתנגדיו של הראב"ן אותה סוגיא בבית שמאי, לו סברו כן לא היו יכולים לדמות המעשה שלפניהם להך עובדא דגרש, בקולנייא הגם שעשה שלא כהוגן, לא היתה שום תקנה קיימת בענין זה, אבל בגרש סמכו עצמן על המנהג שהנהיגו מכבר, נראה איפוא שהם פירשו עובדא דגרש כמעשה חד פעמי, שלא היה שום מנהג או חוק דתם של חכמי ישראל להפקיע קדושין במעשה כזה, אלא שבאותו המעמד ומשום שעשה שלא כהוגן החליטו להפקיע קדושיו, הגם שלא היתה הסכמה ביניהם במקרה כזה.
לפי שיטתם, אין צורך בכל דמקדש אדעתא דרבנן מקדש, היכא שהמקדש עשה שלא כהוגן, ויש בידם להפקיע אף בלי כל המקדש וכו', לכאורה יש יסוד לשיטתם בנוסח הגמרא בשתי מקומות, בחזקת הבתים ובבית שמאי שהקידושין הופקעו משום שעשה שלא כהוגן לא הוזכר כלל כל המקדש אדעתא דרבנן מקדש, לפי שיטתם, מעשה דקולנייא היה ממש כעובדא דגרש, חטיפת אשה שהיתה מוכנת לאחר, בשניהם עשה שלא כהוגן, ומפקיעין את הקידושין ממנו, על זה השיב הראב"ן, אם ביד רבנן היה כח להפקיע קדושין, אנו אין כח בידינו להפקיע, נראה מדבריו שהסכים עם גדולי דורו בפירושם בהך עובדא דגרש, אמנם לפי פירושם הפקעת הקידושין היתה באמת מעין עקירת דבר מן התורה בכחם של חכמים (ראה התוספות ב"ב מח ע"ב ד"ה תינח דקידש בכספא), ועל זה השיב, דאם להם יש כח כזה, אנו אין כח בידינו להפקיע קדושין באופן זה, אמנם אין להוציא מזה כלום בנוגע לשאר הדינים בהפקעת הקידושין המוזכרים בש"ס, כשהקידושין לא היו שלא כהוגן והפקעת הקידושין תלה בכל דמקדש אדעתא דרבנן מקדש, אדרבה אין לנו להרבות מחלוקות ולומר, דהיכא דיש תקנת בית דין או קהל מעיקרא, שנתקבלה במעמד הקהלה או על ידי טובי העיר ובהסכמת גדול העיר (לפי הרשב"א) או אף בלא הסכמתו (לפי הריב"ש) גם שם יחלוק הראב"ן, הסברא היא להיפך, מכיון דהפקעת הקידושין תלויה בכח שיש לחכמים או לקהל משום כל המקדש על מנת תקנותיהם ומנהגיהם מקדש, אין נפקא מינה בין חכמי התלמוד לחכמי זמננג
נתבונן בתשובת שו"ת בית יוסף (סימן י), בשם גדול אחד שחתם שמו יהודה הקטן חן לבית שאלתיאל בן הרב רבינו עמנואל, בענין נערה שהעידו עליה שקבלה קידושין בפני ב' עדים והכחישה את העדים ואמרה לא היו דברים מעולם, ותקנה היתה באותה הקהלה שלא יקדשו כי אם בפני עשרה, והשיב אותו גדול׃ ותקנת הקהל שלא יהא רשאי לקדש בפחות מעשרה, אינה מבטלת קידושי תורה ואין לה כח לבטלן, ומי שקדש בשני עדים נהי דעבריין מיקרי, קידושיו מיהא הוו קידושין, ולא אמר אפקעינהו רבנן לקידושיץ מיניה, אלא היכא דאמור והיכא דלא אמור לא אמור, ואנן מנפשין לא אמרינן, תדע שהרי המקדש בפסולי דרבנן כתב הרמב"ם ז"ל והרבה מן הראשונים, דאזלינן לחומרא, ואמאי, הא כל דמקדש אדעתא דרבנן קא מקדש, ורבנן פסלו לעדות ואפקעינהו לקידושי, אלא ודאי לא אמרינן אפקעינהו רבנן לקדושי, אלא היכא דאמור בפירוש בגמרא אין קידושיו קידושין, אי נמי אפילו תימא דהיכא דלא אמור אמרינן, הני מילי בהם ובדורות הראשונים שהיו יודעים הדברים בסבותיהם, אבל בדורות אלו מאן לימא לן דיש כח בידנו להפקיע קידושי תורה, והתקנה גם כן אינה מזכרת הפקעת קידושין אלא שמטל' אי זה קנס שלא יתנו קידושין בפחות מעשרה וכו', ובהדיא ראיתו בתשובה שאלה לאחד מן הגאונים שכתב דלא אמרינן אפקעינהו רבנן אלא היכא דאמור וכו', עכ"ל.
יש לעיין היטב בדברים, בכדי שלא לערב מושגים, היכא דאמור אמור הוא ענין אחד, והדעה שדוקא לדורות הראשונים היה כח להפקיע קידושין היא ענין אחר, תחילת דבריו מתאימים לגמרי למה שמצינו בתשובות הרשב"א (סימן אלף קפה) בפלוגתתו עם הרי"ף בענין פסולי עדות מדרבנן, מה שדחה הר"י חן בשתי ידיו הוא באמת שיטת הרי"ף, ומחזיק בשיטת הרשב"א (הגם שלא הזכיר לא את הרי"ף ולא את הרשב"א), שהיכא דאמור אמור והיכא דלא אמור לא אמור אין פירושו שבזמן הזה אין לנו כח להפקיע קדושין משום דכל המקדש וכו', שהרי אפילו אליבא דהרשב"א שייך גם בזמן הזה כל המקדש וכו', וכן משמע גם מדברי הר"י חן כאן, כשדן על הענין מטעם היכא דאמור אמור אינו מזכיר שום דבר שרק בדורות הראשונים היה להם כח להפקיע, כוונתו ממש ככוונת הרשב"א, שהיכא שלא התנו מעיקרא להפקיע את הקידושין אין להפקיעם, משום שעבר על מנהג חוק דתם של חכמי ישראל, לענין זה אין נפקא מינה בין זמניהם לזמננו.
באותה הקהלה שם אירע המעשה לא התנו כן בתקנתם בפירוש, זו כוונתו בתחילת דבריו, אחר כך ליתר שאת רצה לחזק פסקו בענין, אפילו אליבא דסברי דאפילו היכא דלא אמור, יש כח בידם להפקיע את הקידושין, כל שהמקדש עבר על תקנם, זו באמת סברתם של גדולי עולם כהרי"ף, מפני זה אמר׃ אי נמי אפילו תימא דהיכא דלא אמור אמרינן הני מילי בהם ובדורות הראשונים וכו'. פירוש הדברים, דוקא לפי שיטה זו יש לחלק בין דורות הראשונים לדורותינו, דוקא משום דאלימא כוחם להפקיע הקדושין, אף על פי שלא התנו כך מתחילה, ואין לומר שכל המקדש מקבל עליו בשעת הקידושין גם את ההפקעה לפי התקנה המוסכמת דוקא, משום זה יש סברא לחלק ולומר שדבר זה התלוי בכח החכמים לחוד, דוקא לראשונים היה הכח ההוא ולא לנו, דומה זה למה שמצינו במחלקותם של הראב"ן עם גדולי דורו, גם שם זאת היתה יסוד פלוגתתם.
חכמי וורמישא ואשפירא סברי, דאפילו היכא דלא איתמר בפירוש, יש ביד חכמים להפקיע את הקדושין, אם כץ כל המקדש ועושה שלא כהוגן אפקעינהו רבנן לקדושי מיניה, על זה השיב הראב"ן דמכיון שהדבר תלוי בכוחן של רבנן, אפשר שרק בדורם היה להם כח זה אבל לא בדורינו, אבל מאן דסבר דהיכא דאמור אמור והיכא דלא אמור לא אמור, אינו מחלק כלל ביץ הדורות, אלא מכיון שהתנו מתחלה שהעובר על התקנה קדושיו יהיו בטלין, כל המקדש על דעת כן מקדש, כחם של חכמי ישראל בזה נובע מקבלת הקהל עליהם את תקנתם, מה לי אז ומה לי עתה, משמע מדברי הר"י חן שדעתו נוטה לשיטה זו, שמסיים דבריו באמרו, שבתקנת העיר לא הותנה הפקעת הקידושין בפירוש, ומביא דברי גאון אחד, דלא אמרינן אפקעינהו רבנן אלא היכא דאמור, משמע שזוהי גם דעתו ועל זה סמך עצמו, אמנם ראוי לשים לב לדבר, ששיטת אותו גאון איננה שיטת הראב"ן, או שיטת האומרים שהפקעת הקידושין שייך דוקא בזמן התלמוד, שלפי שיטתם הקידושין נפקעים אפילו היכא דלא אמור, שיטת הגאון היא לגמרי שיטת הרשב"א.
<b>סיכום השיטות</b>
מצאנו א"כ שלפי הרא"ה הריטב"א המאירי הרשב"א הרא"ש, הריב"ש התשב"ץ הר"י חן (וגאון אחד הנזכר בתשובתו בלא שם) והשלטי גבורים (לכאורה גם לפי המהרי"ק), האי כללא דכל דמקדש אדעתא דרבנן מקדש ואפקעינהו רבנן לקידושי מיניה שייך אפילו בזמן הזה, ובאמת כן סבר הרמב"ן (הובא בתשובת הרשב"א אלף רו; ובתשב"ץ הנ"ל ובח"ב סימן ה, מזכיר ששאלו את הרמב"ן על פה והשיב דכל המקדש אדעתא דרבנן מקדש), אמנם במה דברים אמורים אם התנו בפירוש בשעת התקנה שמי שאינו מקיים את תקנת הבית דין או תקנת הקהל הקידושין יהיו בטלין, אבל אם לא התנו כן מעיקרא העובר על התקנה עבריין מקרי אבל הקידושין חלין.
הרי"ף סבר שאף אם לא התנו הפקעת הקידושין בפירוש, יש להפקיע את הקידושין אם המקדש עבר על דין דרבנן או דתם, אם זה נוהג אפילו בזמן הזה אין לנו הכרעה לפי שיטתו, גדולי הדור בזמן הראב"ן שהלכו בשיטת הרי"ף בזה, סברי שאין לחלק בין זמן התלמוד לזמננו, אמנם הראב"ן שכנראה הלך ג"כ בשיטת הרי"ף דאפילו היכא דלא אמור יש להפקיע הקידושין, מחלק בין דור התלמוד לדורנו, שדוקא להם היה הכח ולא לחכמי זמננו, אמנם גם הוא לא אמר חילוקו אלא היכא שלא היתה תקנה מפורשת לעקור את הקידושין, ואין להשתמש בכל המקדש אדעתא דרבנן מקדש, אבל באותן המקומות בש"ס שהפקעת הקידושין מיוסדת על כל המקדש אדעתא דרבנן מקדש, לא שמענו דעתו, ואפשר שבאופן זה גם הוא יודה שאין לחלק בין זמן התלמוד לזמננו, וכדלעיל.
יש להעיר על דין הפקר בית דין הפקר בזמן הזה, מדברי החתם סופר (אה"ע ח"א סימן קח) שמפקפק, אם יש כח לבית דין או לקהל לתקן תקנות להפקיע ממון מדין הפקר בית דין הפקר היכא שיש רווחא להאי ופסידא להאי, המרדכי בפרק השותפין (סימן תפ) מביא שתי לשונות בשיטת רבינו תם, בהא דתניא התם (ב"ב ח ע"ב) רשאין בני העיר להסיע על קיצתן, המהרי"ק (שורש א) תופם בלישנא בתרא של רבינו תם, והוציא ממנה הדין שבזמן הזה אפילו בי דינא דר"א ור"א אין יכולין להפקיר ממון אם לא על פי דעת כל הקהל, החתם סופר אחז בדברי המהרי"ק, מפני זה יעץ שלא לסמוך על הפקעת קידושין על ידי הפקר בית דין הפקר, לכאורה תמוה הדבר, שהרי גדולי עולם פסקו להיפך וחולקים על המהרי"ק, הריב"ש (הנ"ל) הוכיח בכמה וכמה ראיות שאף בזמן הזה יש כח ביד בית דין וביד הקהל להפקיר ממונן של ישראל על פי תקנותיהם ולא צריך בבית דין דר"א ור"א, והוכיח שגם רבינו תם סובר כן, משום זה פסק להלכה שיש כח ביד הקהל להפקיר מעות קידושין ע"פ תקנותיהם, כן סבר התשב"ץ (ח"א סימן קלג).
ובשו"ת מהר"ם אלשקר (סימן מח) פסק בזה כהריב"ש, וכתב דהא דר"א ור"א בהשולח (גיטין לו ע"ב) לא היא, דהתם מיירי בבי דינא לחודיה, אבל כל אנשי העיר ובית דינא אלימא טפי, [אין כוונתו לכל אחד ואחד, אלא לטובי העיר שנתמנו לכך על פי אנשי העיר], וכך איתא בשו"ת הרשב"א המיוחסות להרמב"ן (סימן רפ)׃ דע שכל ציבור וציבור יש להם רשות על יחידיהם, שכל ציבור רשאין לגדור ולתקן בעירם, כמו שבית דין הגדול יכולין לגדור ולתקן על כל ישראל, ע"כ. וכן מביא מהרי"ח (בספר תולדות אדם וחוה נתיב כב ח"ד) בשם הרשב"א, שיש כח לכל צבור וצבור, דלכל מאן דמקדש בלא עשרה קידושין יהיה בטלין ומפקירין את מעותיו. בשו"ת מהר"ם אלשיך (סימן נט) הביא ראיות מוכיחות כמעט מכל גדולי הראשונים נגד המהרי"ק ופרך כל דברי המהרי"ק במה שהוציא מדברי רבינו תם במרדכי, והעיר, שהמעיין היטב בלשון המרדכי, ובלשונו שהביא מהרי"ק, מוכרח לומר שלפני המהרי"ק היתה נוסחא משובשת, ולעניות דעתי אין כל ספק בזה.
בעיקר תמה אני על החתם סופר, שהרי לשון המרדכי במהרי"ק׃ אם לשנות שלא מדעת כולם במילתא דאיכא רווחא להאי ופסידא להאי ולאו מגדר מילתא, אין שומעין להם לעשות תקנה לעצמה שלא כתורה, ע"כ. הרי שלפי הנוסחא שבמהרי"ק, הא דבעינן דעת כולם במילתא דאיכא רווחא להאי ופסידא להאי, היינו דוקא אם התקנה איננה למגדר מילתא, אבל למגדר מילתא גם לפי דבריו יש לתקן ואפילו בזמן הזה, אמנם שונה הנוסחא במרדכי בדפוסים שלנו, ואפשר שעל אותה הנוסחא סמך החתם סופר, אבל אין ספק שעירוב נוסחאות יש כאן לפנינו.
נראה לעניות דעתי שאפילו נקבל דעת המהרי"ק נגד כל הראשונים ואחרונים החולקים עליו, כפי שקבלה החתם סופר, לכאורה אין ראיה שלפי המהרי"ק אין להפקיע קידושין בזמן הזה, לפי שאין לסמוך על הפקר בית דין הפקר, ואפשר שגם המהרי"ק יודה לענין תקנות בקידושין, לעיל ביררנו שיטתו בענין הוויכוח עם הר"ם קפסולי, ופסק שאין להפקיע את הקידושין, הגם שהמקדש עבר על תקנת הקהל, ואם סבר שבזמן הזה אין לומר הפקר בית דין הפקר ולהפקיר מעות הקידושין, אמאי לא הזכיר מזה באותה התשובה כלום, בארנו שהביא ראיה מתשובת הרשב"א (סימן תקן) שפסק, שאף אם המקדש עבר על החרם קידושיו קיימים, משום שלא התנו בפירוש את הפקעת הקידושין, הבאנו השלטי גבורים שפירש, שדוקא אז פסק המהרי"ק שאין להפקיע את הקידושין, אבל כשהתנו בפירוש את ההפקעה גם המהרי"ק יודה להרשב"א, שיש כח ביד הקהל או הבית דין לבטל את הקידושין, ודאי שכך משמע מדבריו, שאם לא כן איך מביא ראיה מתשובות הרשב"א (סימן תקן) הלא דבריו נסתרים (מסימן תקנא; ומאלף רו), אלא ודאי שסבר כחילוק השלטי גבורים, ולא כמו שכתב החתם סופר.
אמנם אין זה סותר מה שכתב המהרי"ק (שורש א) בהלכו בשיטת רבינו תם, לפי לישנא בתרא במרדכי, שהרי אף לפי אותה השיטה, על פי דעת כולם יכולים לתקן מה שירצו, דוקא בענין תקנות בדיני ממונות לחודא וכדומה, יש לומר שמי שמסרב לתקנתם אין לכופו ולהפקיר את ממונו, אבל בהפקעת קידושין עיקר התקה איננה בענין של ממונות, התקנה היא בדיני גיטין וקידושין, וכל המקדש אדעתא דרבנן מקדש והפקעת הקידושין היא חלק מן התקנה, אם כן כשאמר כדת משה וישראל כל אחד מקבל עליו גם את הפקעת הקידושין, לפי זה הפקעת מעות הקידושין נעשה על דעת כולם, ובזה גם המהרי"ק מודה, ואפילו אליבא דרבינו תם כפי שפירשו, משום כל זה נראה לומר, שאף החתם סופר לא אמר להלכה אלא למעשה, ומפני שמצא תקנה פשוטה יותר, שהבנות תאסרנה על עצמן הנאת כל הקידושין שיבואו לידם שלא על פי תקנת הקהל, ואכן מסכים (שם) דהיכא דלא אפשר בענין אחר, יש להפקיע הקידושין גם על ידי הפקר בית דין הפקר.
<b>ה. הפקעת קידושין בזמן הזה - המעשה</b>
אף על פי שעל פי דין יכולים להפקיע הקידושין, על סמך של כל המקדש אדעתא דרבנן מקדש, גדולי הפוסקים משכו ידם מהפקעת קידושין למעשה, הריב"ש בתשובתו המפורשת (סימן שצט לעיל) סיים׃ ולפי זה עלה בידינו, שיכולין הקהל לעשות תקנה זו, והמקדש כנגד תקנתם אין קדושיו קדושין ואינה צריכה גט, זהו מה שנראה לי בנדון זה להלכה, אבל למעשה הייתי חוכך להחמיר, ולא הייתי סומך על דעתי זה לחומר הענין להוציאה בלא גט, אם לא בהסכמת כל חכמי הגלילות כי היכי דלמטיין שיבא מכשורא וכו', ע"כ. כך גם דעת התשב"ץ (ח"א סימן קלג; ח"ב סימן ה) בתחילה כתב׃ תחלת כל דבר אומר לך שכל מה שאשא ואתן בדבר זה אינו אלא להלכה, לפי שכבר נשאל בענין זה הרבה פעמים ולא מצינו שעשו מעשה בזה, ע"כ.
הבית יוסף (אה"ע סוף סימן כח) כתב בשם הר"ש בן התשב"ץ, שמעולם לא עשו מעשה של הפקעת קידושין, וכן פסק שם הרמ"א (לעיל הערנו שברמ"א נרשם שזה מהמהרי"ק), וכן פסק הים של שלמה למעשה (קידושין פ"ג סימן כב), זה לשון הלבוש (אה"ע סוף סימן כח) אע"ג דקימא לן בכל מקום הפקר בית דין הפקר, מכל מקום בקהל שתקנו ועשו תקנה ביניהם וחזוק גדול, שכל מי שיקדש בלא עשרה או כיוצא בזה, יהיו הקידושין מופקעים והדמים יהיו הפקר וכאילו לא ניתנו, והפקירום בכל מיני יפוי לשונות של הפקר, ועמד אחד ועבר וקידש, אע"ג דמדינא לא הוו קידושין, הני מילי להלכה אבל למעשה לא רצו חכמים הראשונים לעשות מעשה להתירה בלא גט, משום חומרת אשת איש, וצריכה גט, וכן אנו נוהגין בכל מקום, ע"כ.
<b>הלכה למעשה והמעשה במשך הדורות</b>
למרות היסוסם של גדולי עולם אלו, כמעט בכל דור ודור מפאת דוחק בעיות חיי אישות, נאלצו גדולי הרבנים לעשות תקנות, והסכימו למעשה להפקיע הקידושין על ידי תקנתם, סמכו עצמם על הכלל של כל המקדש וכו', בפתח פרק זה, הזכרנו את ספרו ההיסטורי החשוב של א. ח. פריימן ז"ל (סדר קידושין ונישואין אחרי חתימת התלמוד, ירושלים תש"ה) בנושא זה, המחבר קורא 'תקופה הראשונה' מתקופת הגאונים עד גירוש ספרד, אנו מוצאים בה תקנות של הפקעת קידושין בבבל בימי הגאונים, לפי תקנתם, בטורטושה, תנס, קונסטנטינה, ותלמסאן. בתקופה מגירוש ספרד עד גזירות ת"ח, התקינו תקנת הפקעת קידושין קהלות גרושי קשטיליא בפאם בשנת רנ"ד, אחת הקהילות בשאלוניקי וכל קהלות ארטה בשנת ר"פ בערך, קהלות מונפירטו בקסאלי משנת של"א עד של"ט, וקהלות קורפו קודם שנת שנ"ז.
התקופה השלישית' מגזירות ת"ח עד אבדן האוטונומיה המשפטית של הקהלות ברוב ארצות אירופה, היא התקופה המתקרבת לזמננו ובעיותיה דומות יותר לבעיותנו, לדבריו באותה תקופה רק מקומות מועטים ראו לחזק תקנותיהם בהפקעת הקידושין, והם׃ קורפו תי"ב, ביונה ת"ס עד תס"ג, אביניון תקל"ט, דמשק תקכ"א, מלכותא תרמ"ז. ומוסיף לפי מסורת אחת גם בהסכמת ירושלים, 'התקופה הרביעית' מתחלת המאה הי"ח למנינם בערך, היא התקופה החדשה שהיא תקופתנו בעיותיה בעיותנו שהחריפו בימינו, התקנה הראשונה שהציג מאותה תקופה היא תקנת טריאסט, יש לתקנה זו משקל חשוב, שהאב"ד וחכם דק"ק טריאסט הרב אברהם אליעזר פנה תהילה בשאלה אל גדולי הדור שבזמנו וביניהם כמובן גם החתם סופר, בתשובות חתם סופר (ח"א אה"ע סימן קח-קט).
שורש הבעיה שלפני האב"ד דטריאסט היה החוק החדש של המדינה, לפיו לא היתה רשות לשום אזרח לישא אשה או להנשא לאיש כי אם על פי חוקי ונימוסי הארץ, לפי סדר המשפטים שחדש אז המלך, ומי שיעבור על החוק קידושיו יהיו בטלים מטעם חוק המדינה וגם ענוש יענש, הרב השואל כתב בשאלתו אל החתם סופר׃ ואלה המשפטים יתירו לשוק אשה שנתקדשה כדת משה וישראל בלא גט, וכמ"ש ורבו חלליה ח"ו, ותורה השלימה שלנו תהיה למדרך כף ורגל, הה שנים הוה עובדא ובחור קידש נערה כדת משה וישראל אבל לא כנימוסי המלכות וכו', והתירוה להנשא בערכותיהם בלא גט, וגזרו על ראשי הק"ק יצ"ו ורב המקום שלטוב בעיניהם תהיה לאשה, ויברכו לה ברכת חתנים כהלכות גוברין ובנים אשר יולדו להם יבואו בקהל ה' והיתה עת צרה וכו', ע"כ.
החתם סופר לא רצה להסכים לתקנת הרב, שכל קידושין שיעשו מבלי להשגיח בחוקים האזרחיים של המדינה יהיו בטלין מעיקרא, אמנם למעשה הרב עמד על דעתו והסכימו עמו מגדולי הדור וביניהם גם החיד"א, ודאי שלא היה בדעתם של רבנים אלו לנגוע בכבודו של החתם סופר, כנראה שעצתו שילמדו הבנות שתאסרנה על נפשן הנאת כל קידושין שלא נעשו גם לפי נימוסי החוק, לא היתה מעשית, (פריימן עמוד שיד-שטז), העצה נמצאת כבר בתשובת הרשב"א (הנ"ל סוף סימן תקנא), קל להבין שמה שהיה אפשר ומועיל בזמן הרשב"א או בין היהודים התמימים שצייתו לכל מלה והגה שיצא מפה קדוש של רבם הגדול, לא היה מועיל ולא היה מעשי בטריאסט בתחילת המאה הי"ה למספרם.
בסיכום דבריו על התקופה החדשה כתב פריימן (עמוד שמה)׃
מה שלא עשה הלחץ מבפנים עשה הלחץ מבחוץ, ביטול האוטונומיה המשפטית של הקהלות ברוב תפוצות הגולה, התערבותן של המדינות והממשלות בעניני המצב המשפטי האישי של היהודים, הסיקולאריזציה של דיני האישות והמשפחה, והעמדת היהודים תחת החוק הממשלתי החילוני, העלו את הצורך וההכרח להוסיף לסדר הקידושין הנהוג, חיזוקים משפטיים מיוחדים, שוב לא הועילו אזהרות עונשין וגזירות נח"ש, כי אזלת יד בתי הדין והקהלות בגולה להוציא לפועל תקנות של עונשין, וברוב המדינות אף נאסר מטעם הממשלה להטיל חרמות ונידויים, מאין מוצא אחר נאלצו חכמי הדור להזור אל התיקון הקדמון של הפקעת קידושין, מצאנו, שתוך תקופה של כמאה שנה (תקס"ד-תרם"א) התקינו והנהיגו בארצות שונות, איטליה, צרפת, אלג'יריה, ומצרים, לא פחות משבע תקנות להפקעת קידושין שנעשו שלא כחוק הממשלתי ושלא כתקנת המדינה, ע"כ. בכל הדורות שתיקנו תקנות של הפקעת קידושין סמכו להלכה ולמעשה, כבר הרשב"א (תשובה תקנא) מזכיר שרב שרירא גאון (בתשובת מהר"ם אלשקר סימן מח גרם ברשב"א רב האי גאון) ואבותיו תקנו הפקעת קידושין למעשה. המהרי"ט (ח"ג סימן מ) הביא דין נוסף בהפקעת קידושין למעשה בשם רב האי גאון הנמצא בספרו של רבי יהודה הברצלוני (פריימן עמוד יט הביאה), וז"ל׃ וכתב רב האי ז"ל, הוו יודעים כי הפסד גדול אצלכם בזה שיש לכם מנהג לקדש אשה שלא בשעת הכתובה או שטר אירוסין, ואף על פי כי האשה מתקדשת אפילו בשוק בפני שנים אלא שיש במנהג זה הפסד, ומאה שנה לא נשמע בבבל כזאת, ואין יודעין כל עיקר קדושי אשה אלא בשעת כתובה, ובכורסאת היה מכמה שנים יותר ממאה שנה מנהג לקדש בטבעת במושב משתה וכיוצא בזה, ורבו הטענות, טענות וכפירות בקידושין, ויצא הדבר להפסד ותיקן להן זקנינו מרנא ורבנא יהודה גאון שלא יקדשו אלא כסדר בבל בכתובה וחתם ידי עדים וברכת אירוסין, וכל שאינו כסדר הזה תיקן להן שאין חוששין לו כדאמר כל המקדש אדעתא דרבנן מקדש ואפקעינהו רבנן לקידושי מיניה וכו', עכ"ל.
א"כ הגאונים רב יהודה רב האי (וכנראה גם אביו רב שרירא) סברי שיש להפקיע קידושין הלכה למעשה, מטעם דכל המקדש אדעתא דרבנן קא מקדש, גם הרא"ש (לעיל, סימן ד) פסק כן בפירוש הלכה למעשה, וכן הרשב"א (סימן אלף רו) ובעדות התשב"ץ (ח"א סימן קלג; וח"ב סימן ה) גם הרמב"ן השיב כן, אמנם דברי הרשב"א צריכים בירור, שהנה בתשובה אלף רו, אחר שפסק שיש להפקיע קידושין על פי תקנת הקהל, סיים׃ ומעשה היה בעירנו ודנתי בדבר בפני רבי ומורי הרב רבי נחמן, הודה לדברי, ומכל מקום עוד צריך להתישב בדבר, עכ"ל. משמע שגם הרשב"א התיר להלכה ולא למעשה, וכן הבין המהרי"ט (אה"ע ח"ב סימן מ), אלא שאם כן תשובה זו סותרת תשובתו (סימן תקנא) שפסק הלכה למעשה שיש להפקיע הקידושין גם למעשה.
דוחק לחלק, שבסימן תקנא, מתיר מטעם הפקר בית דין הפקר, ובזה התיר גם למעשה, ובסימן אלף רו, ההיתר הוא משום הפקעת קידושין, ובזה מהסס למעשה, משום שהכוונה בשתי תשובות אחת, שמפקיעין את הקידושין ומפקירין את מעות הקידושין, (לעיל בארנו היחם בין הפקעת הקידושין והפקר בית דין, ראה בזה להלן), כבר הרגיש בזה בכנסת הגדולה ובהגהותיו על הבית יוסף (ם"ק לו) העיר על דברי הרשב"א 'ומכל מקום עוד צריך להתיישב בדבר', נ"ב, הנה בתשובות אחרות הורה כך אחר היישוב, ע"כ. ואפשר שהתשובה (סימן תקנ) נכתבה אחר היישוב, אלא שנדייק לשונו 'תשובות אחרות' לשון רבים, ולא תשובה אחרת, משמע שמקורו היא תשובת מהר"ם אלשקר (סימן מח) שלדבריו הרשב"א פוסק הלכה למעשה שיש כח ביד כל קהל או בית דין להפקיע הקידושין שנעשו לא לפי תקנתם, ולא נעלמו מעיניו דברי הרשב"א בסימן אלף רו, וז"ל׃ ואע"ג דכתב באותה תשובה 'מ"מ צריך להתיישב עוד בדבר' הנה בתשובות אחרות הורה כך אחר הישוב, וכמו שכתב ג"כ בשמו הרב בעל ספר או"ח וכו', ע"כ.
מהן אותן 'תשובות אחרות' שבהן הורה הרשב"א אחר הישוב, אין לומר שכוונתו לתשובה תקנא, שזו רק תשובה אחת בעניננו, ודאי שהיו לפני מהר"ם תשובות אחרות שבהן פסק הרשב"א הלכה למעשה שיש לסמוך אף בזמן הזה על כל דמקדש אדעתא דרבנן מקדש וכו', תשובות שאבדו ולא הוכנסו בספריו, כן מוכח גם ממה שהביא מהרי"ח (נתיב כ"ב ח"ד) בשם הרשב"א, וז"ל׃ כל צבור וצבור יש להם כח לעשות תקנה והסכמה ביניהם דכל מאן דמקדש בלא עשרה שלא יהו קידושיו קידושין, וכן כל כיוצא בזה, דכל מאן דמקדש אדעתא דמאי דאתנו בני העיר מקדש, כן כתב הרשב"א ודקדקה מהאי דמציעא (בהמקבל) אמר להם הלל הזקן הביאו לי כתובת אמכם וכו', שהיה דורש לשון הדיוט, ואע"ג דלא כתב כמאן דכתב דאמי, כיון שכן נהגו דמאן דמקדש אדעתא דהכי מקדש כדאיתא התם וכו', עכ"ל.
נכון שבחידושי יבמות בעובדא דגרש, הביא הרשב"א הברייתא של אנשי אלכסנדריא, אבל לא כראיה שכל ציבור יכול לתקן ולהפקיע קידושין, אולם מדברי מהרי"ח משמע שהיתה לפניו תשובה מהרשב"א (כן משמע מתיבת וכו', שמצטט מתשובת הרשב"א), שראיה לדבר מהלל הזקן שהיה דורש לשון הדיוט, תשובה זו הנסמכת על הברייתא (בהמקבל) אינה נמצאת בתשובותיו שבידינו, אלא ודאי היו ביד המהרי"ח תשובות אחרות שבהן החליט הרשב"א להתיר להלכה ולמעשה, והן היו ידועות למהר"ם אלשקר, יש לנו איפוא שני עדים נאמנים שהגם שכתב הרשב"א (סימן אלף רו) שצריך עוד להתישב בדבר, כבר הורה להלכה ולמעשה אחר הישוב, אם כן הוכחנו שהרשב"א ורבינו ירוחם פוסקים הלכה למעשה לסמוך על הכלל של כל המקדש, כן משמע גם מדברי המאירי (יבמות צט ע"ב; לעיל), דכתב סתמא, שיש רשות לרבנן להפקיע קידושין, גם השלטי גיבורים (ב"ב בפרק המוכר את הספינהן לעיל) פסק הלכה למעשה כן.
<b>דעת מרן הבית יוסף</b>
מענינת מאד זהירותו של הבית יוסף בפסקו בענין זה, באה"ע סוף סימן כח, הביא דברי הר"ש בן הרשב"א, שמעולם לא נהגו להפקיע קידושין על פי תקנת הקהל, מכל מקום לא הכניסו בחיבורו, והוצרך הרמ"א לבוא להעלות הדין מהבית יוסף, לקבוע הלכה למעשה, אמנם בתשובותיו (סימן ו) חוזר בבית יוסף על דבריו, ופוסק למעשה שלא להפקיע קידושין על פי תקנת הקהל ולא ינהגו כן, ואפילו אם פירשו את ההפקעה מעיקרא, אם כן מדוע לא קבע את הדין בשולחן ערוך, ויש לדייק בלשון הבית יוסף, בתחילה הביא דברי הרשב"א (תשובה אלף ר"ו) שסיים 'ומ"מ עוד צריך להתישב בדבר', ואח"כ הביא דברי הר"ש בן הרשב"ץ, שבדין הפקעת הקידושין לא נעשה בה מעשה לעולם, ומיד ממשיך, וז"ל׃ והרשב"א בסימן תקנא כתב, וז"ל׃ אילו רצו לתקן הקהלות או כל קהלה וקהלה לגדור בפני תקלות אלו וכו', ע"כ. והביא תוכן התשובה שיש להפקיע את הקידושין, מה כוונתון בזה, מדוע לא הביא התשובות הרשב"א מיד, והפסיק ביניהן בהבאת הר"ש בן הרשב"ץ, משמע לכאורה שרצה לומר, אין להחליט את הדבר לגמרי, הרשב"א הסס בדבר בתחילה, נכון שלפי הר"ש מעולם לא עשו מעשה, אבל סוף סוף הרשב"א עצמו החליט הלכה למעשה, לכן הבית יוסף בתשובתו לשואלי זמנו השיב לפי הר"ש, אמנם להכנים בשו"ע דברי הר"ש, לקובעם הלכה למעשה לדורות לא רצה.
<b>מסקנות</b>
מה הן המסקנות העולות, לבעיות חיי האישות, בהן אנו מתלבטים בימינו?, כדאי להביא כאן קטע מספר נהר מצרים (קעב ע"א-ב נדפס בנא אמון ה'תרם"ח) לשון תקנת הפקעת הקידושין שנעשתה במצרים בשנת תר"ם לפ"ק, וטעמם, וז"ל׃... ותרופה לזאת לא מצאנו כי אם בתרופה הבדוקה והתקנה הקדומה והנאמנה אשר תקנו לנו רבותינו הגאונים והפוסקים הראשונים וגם האחרונים זיע"א, שהיא הסכמת הפקרת כסף הקידושין והפקעתם וכאשר הנהיגו אותה בדורותיהם דור אחר דור (כמבואר בתשובת הרשב"א סימן תקנא), כדי לחסום הדרך בפני פריצי הדור בני עולה, הגם שהמה בדורותיהם היתה ידם תקיפה לשבר מתלעות עול ולהקים ולהרים דגל הדת, על אחת כמה וכמה בדורינו האחרון הזה, אשר הפרוץ מרובה על העומד, ואנחנו בגלותינו משועבדים לנימוסי המדינות שאנחנו נפוצים בהם עדי יערה עלינו רוח ממרום וכו', ע"כ.
אם המצב היה חמור כל כך בימיהם על אחת כמה וכמה בימינו, כבר הערנו, שכמעט שאין לנו עוד בעיות של עגונות, הבעיות שבכל יום הן, של אשת איש הנישאת בלא גט פטורין היוצרת בעית ממזרות, האמת שבעוונותינו הרבים, המחמיר בזמן הזה בהפקעת קידושין, אף הוא מרבה ממזרים בישראל, קולעים למטרה דברי בעל תעלומות לב בספרו (אה"ע סימן יד) שכתב׃ ואפילו המחמירים למעשה משום חומר ערוה, היינו היכא שבידם לתקן ולכופו לתת גט באיזה אופן שיהיה, לא במדינות האלה, כי מלבד שאין אונס לקיים דברי חכמים ואיש הישר בעיניו יעשה וכו', עכ"ל. אם בימיו כך על אחת כמה וכמה בימינו, אם כן יש ויש לדון פעם נוספת בשאלה חמורה זו בזמננו, עם מגמה למצוא פתרון לבעיות חמורות של חיי האישות בעם ישראל, על פי תקנות וביסוד של כל המקדש אדעתא דרבנן מקדש.
בבירור פרטי הבעיה הוכחנו שכמו בקידושי כסף כן, אפילו קידושי ביאה יש להפקיע קידושין מטעם דכל המקדש וכו', שכן כתב הרא"ש בתשובה בפירוש, וכן הוכחנו מדברי התשב"ץ בתשובה אחת, וכן כתב בפירוש בתשובה אחרת. באמת מי שמצדד להחמיר בקידש בביאה משום דמחל על תנאו, הולך בעקבות קושית רבינא, והגמרא אומרת בפירוש דשויוה רבנן לביאתו בעילת זנות, הארכנו הרבה בבירור ענין זה, להוכיח שלא שייך כאן מחילת התנאי, לא לפי שיטת הרא"ה והריטב"א ובודאי לא לפי שיטת רש"י, ואין להאריך בזה עוד, הוכחנו גם כן שאין חילוק בין הפקעת הקידושין מיד לאחר הקידושין או לאחר זמן, כגון בשעת הגירושין, חילוק זה הוצאנו מתשובת הרשב"א, ובארנו שהרשב"א סובר, שלא די בחשש עיגון לחוד להפקיע את הקידושין, אלא יש צורך בסמך נוסף, עד אחד או עובד כוכבים מסיח לפי תומו, ואשה דייקא ומינסבא, ולפעמים הוא גט, רק כשהוא עשה שלא כהוגן הפקיעו הקידושין ואפילו בלא סמך אחר, אבל כאן וכאן כוחם להפקיע נובע מהכלל שכל המקדש אדעתא דרבנן מקדש.
על פי כל זה, יש ויש לנו על מה לסמוך לתקן תקנות בזמן הזה להפקיע קידושין ואפילו אחר הנישואין, אם כך התנו מעיקרא, בין אם יש סמך נוסף בין אפילו אין סמך נוסף, מטעם דהוא עשה שלא כהוגן, בעניני חיי האישות דוקא, כל זה מחומר המצב הכופה אותנו להשתמש בהלכה ואף למעשה.
נלע"ד שיש דעה נוספת של אחד מגדולי הדורות שיש לצרפה, מהר"ם אלשקר (תשובה מח) הביא להלכה את הריב"ש, שיש כח לקהל לבטל הקידושין מטעם הפקר, ואפילו להפקיעם מטעם דכל המקדש אדעתא דרבנן מקדש, וסיים הריב"ש שכל זה להלכה ולא למעשה, אם לא בהסכמת כל הגלילות, כי היכי דלימטיין שיבא מכשורא, הוסיף המהר"ם, וז"ל׃ לפיכך אם נמנו וגמרו כל אותה מדינה ורבניה, עם הסכמת כל הקהילות או רובן לסמוך אהני אשלי רברבי, לגדור ולקנוס כל המקדש כנגד הסכמתן וכנגד תקנתן ולהפקיע הקידושין ולהפקירן עד עולם או עד איזה זמן שירצו, גם אני אצא בעקבותיהם ואענה אמן אחריהם ואכנס בעובי הקורה ולא בשיבא מכשורא, אבל בהסכמת קהל אחד קדוש מקהלות המדינה לבדם לא תבוא נפשי בסודם, דאין נראה להקל כל כך בקידושי תורה, עכ"ל. היינו שהמהר"ם והריב"ש לא החמירו אלא להפקיע קידושין על ידי תקנת קהל יחידי, אבל בהסכמת כל הקהילות הקלו אף למעשה.
וכן משמע גם מהמבי"ט (ח"א סימן רו) שסיכם שיטתו׃ והעולה מכל זה שכתבתי כי אין ראוי לשום קהל ובית דין שבזמן הזה לסמוך על עצמם להפקיע קידושי תורה בהסכמתם, וכמו שכתב הרשב"ץ ז"ל באותה שנשאל על דבר זה הרבה פעמים ולא מצא שעשו מעשה על זה, עכ"ל. היינו דווקא בקהל יחידי, ולא בהסכמת כל הקהילות שבמדינה, ומקורו ברשב"ץ בשם אביו התשב"ץ שהשיב בדבר תקנת קהילה הפועלת לעצמה לבדה, והם מקור דברי הבית יוסף, שהם יסוד פסקו של הרמ"א (אפילו אם לא נגיה הנרשם שם שדבריו מיוסדים על המהרי"ק, גם המהרי"ק לא דן אלא על תקנה של קהל אחד ועל תקנה של רב אחד, עיין בתשובתו), נמצא, שאפילו אותם המחמירים למעשה, היינו דוקא בקהל אחד או בית דין אחד, אבל לא דברו על תקנות שנתקנו על ידי כל הקהילות או רובן במדינה אחת, שהם ורבניהם מסכימים, ע"פ הכלל של 'אחרי רבים להטות', לתקן תקנות ולהפקיע קידושין לפי תקנותיהן, אין עוד להחמיר, כפי שלמדנו מדברי מהר"ם אלשקר שדבריו מתאמתים לפי כל המקורות.
נראה לכאורה שהמצב העלוב הנוכחי שהוא הסיבה הגורמת לחפש תרופה על פי תקנת הפקעת קידושין, כולל בתוכו גם את האפשרויות לבצע תיקונים בהסכמת הקהילות ורבניהן לפי מהר"ם אלשקר, כמעט בכל הארצות יש כיום, ב"ה, אגודות רבנים ארציות ואגודות קהילות של החרדים שבכל המדינה, וישנם קשרים בין אגודות הקהילות ובין אירגוני הרבנים הארציות, הודות לאמצעי הטכנולוגיה החדשה התקשורת והתחבורה החדישים עולמנו התקטן, דבר הנותן בידינו אפשרות להתיעץ זה עם זה, לתכנן לטכם עצה יחד, עם ישראל כולו, על רקע ארצי ועל רקע בין לאומי, ולתקן תקנות הנחוצות בשביל העם כולו, וזוהי יכולת שלא היתה בידינו במשך כל הדורות בימי גלותנו הנוראה, זוהי תקוה שלא יכלנו לצפות לה מיום שיצא עם ישראל מארצו, הגיע העת לעשות לה' למען קדושת עמו ישראל, והוא יהיה בעוזרנו ומעשה ידינו כוננהו.
