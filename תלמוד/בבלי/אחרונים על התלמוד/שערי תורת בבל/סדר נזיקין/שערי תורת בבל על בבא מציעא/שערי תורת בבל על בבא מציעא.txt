<h1>שערי תורת בבל על בבא מציעא</h1>
<h2>דף ה.</h2>
(ה סע"א תוספות) <b>ד"ה אין לך וכו' וכן פירש בשערים דרב האי.</b>—אבל הרא"ש (סי' ז) כתב בשם רב האי, דהיכא דליכא דררא דממונא לא משבעינן ליה אלא משמתינן ליה אם לא יודה האמת שיהא בשמתא. וכן בהגהות שניות דמרדכי (פ"א רמז תמ"ג) כתב בשם רה"ג דפוסק כמאן דמתני מילתיה אסיפא, אבל היכא שאין דררא דממונא לא משבעינן במפורש אלא וכו' יהא בשמתא. ועי' בשו"ת מהר"ם ב"ר ברוך ד"פ סי' תסב בשם רה"ג, דחייב שבועת היסת אפי' בדבר דליכא דררא דממונא. וכ"ה מבואר בס' משפטי השבועות לרה"ג, והביא גם דעת האומרים דמשמתינן ליה וסיים שאם עונה אמן ה"ז כשבועה.
<h2>דף ט:</h2>
(ט ב תוספות) <b>ד"ה ה"נ וכו' לוקמה בכפותה.</b>—איני יודע למה תפסו "כפותה" דוקא, דמסתבר דאפי' אינה כפותה אלא שעומדת על מקום אחד דמיגרשא בגט שנתן בקלתה, דאין לומר דלא מיגרשא משום דהויא כחצר מהלכת, ובמהלכת ודאי לא מיגרשא, דהא האשה עצמה אינה כחצר, שאם נתן בידה אף כשהיא הולכת ה"ז מגורשת, וא"כ כשהיא עומדת ונתן בקלתה למה לא תתגרש, והרי קלתה אינה הולכת, ואיך ניתן לה דין חצר מהלכת בזמן שהאשה עצמה עומדת במקומה.
<h2>דף טז.</h2>
(טז סע"א) <b>אמר רבא זו צריכה לפנים ולפני לפנים וכו'.</b>—בערוך ע' פנם העתיק: "זו אינה צריכה לפנים ולא לפני לפנים ופירושו אין צריך לדקדק יותר". והיא גירסא נכונה מאד. ועי' בהפלאה שבערכין (שם) שהעיר, שזו היתה גם גירסת תשובת הגאונים, שהביא ברש"י כאן. ועי' בפי' ר"ח (שבת קמה א) שכתב: "דברים פשוטים הן ואין צריכין לפנים ולא לפני פנים".
<h2>דף כו:</h2>
(כו ב) <b>ומשכחנא מידי.</b>—עי' בהג' הגר"א שהגיה "ומשכח מידי". וטעמו בהגהה זו שמעתי שהוא מפני שלגירסא שלנו תמוה מה שאמרו, דאף אם זה שנפל ממנו הזוז הביא כברה וכובר את החול, מ"מ כבר התיאש מזוז שלו, אלא שכובר את החול שמא ימצא דבר שנפל מאיש אחר, דאיך יניח את הודאי-הזוז שאבד לו - ויחפש את הספק, שמא אבד לאחר איזה דבר; הלא טוב יותר לומר שהוא מחפש את הזוז שלו, וכל זמן שהוא כובר עדיין לא התייאש. והנה הרמב"ם רצה לתקן זה וכתב (אבידה פי"ד ה"ט): "ואפי' ראה אותו מביא כברה לחפש אחריו, בדעת רעועה הוא מחפש כדרך שמחפשין בעפר שאר הבלשין, שלא נפל מהן כלום, שמא ימצאו מה שנפל לאחרים, כך הוא זה מחפש לא מפני שלא נתייאש". הנה האריך בדבריו ועדיין לא התקין כל הצורך כמובן. ולכך הגיה הגר"א "ומשכח מידי". וביאור הענין להיפך שזה שאבד את הזוז ראה את חבירו, שלוקח כברה וכובר את החול, מ"מ זה שאיבד את הזוז בחול מתייאש, כי ברור לו, שזה אינו מחפש את הזוז, וגם לא ימצאהו כי הוא קטן, וא"א לכבור את כל החול שבמקום, אלא שחבירו זה ודאי שאיבד בעצמו דבר במקום זה, במקום מסויים, ואפי' דבר קטן אבד לו, מאחר שהוא מקום מסויים -נקל למצוא הדבר ע"י כברה וסופו למצוא אותו דבר, אבל לא זוז שלי, שהוא קטן, וגם לא סיימתי המקום שבו נפל ממני.
(כו רע"ב רש"י) <b>ד"ה נקיטנא וכו' שבא ליד זה לפני יאוש והלכה כאביי.</b>—איני יודע מה צורך בזה, דמאחר דכי ידע לא מיאש לא הוי יאוש אפי' לרבא, כדאיתא לעיל (כא ב), דלא הוי יאוש לרבא אלא באופן שאילו ידע דנפל מיניה הוה מיאש. ועי' תוס' ד"ה שנפל. ומה שפירש רש"י מטעם יאוש שלא מדעת אין נראה דהא רבא וכו', ולכך פירשו התוס' דאינו מתייאש לעולם. ולפי דברינו אין צורך בזה.
<h2>דף לז.</h2>
(לז א משנה) <b>א"כ מה הפסיד הרמאי אלא הכל יהא מונח וכו'.</b>—וטעמם של חכמים שלא אמרו כר' יוסי הוא, משום שלר' יוסי פעמים שישתכר הרמאי ע"י זה שמניחים עד שיבוא אליהו, שהרי אפשר שזה שהפקיד מאתים הוא עני, או שיהיה לו צורך גדול במעות וילך לב"ד ויאמר 'אני הוא הרמאי ולא הפקדתי אלא מנה, ותנו לי המנה ולחבירי המאתים' כדי שיקח הוא מנה, והרי אהני ליה לרמאי ברמאותו. לכך טוב יותר ליתן לזה מנה ולזה מנה, ורק השאר יהא מונח עד שיבוא אליהו.
<h2>דף לח.</h2>
(לח א תוספות) <b>ד"ה שמא וכו' תרומת מעשר על מקום אחר היינו נמי וכו'.</b>—עי' גטין ל ע"ב תוס' ד"ה וכי, שהבואו ראיה מביכורים פ"ב מ"ה וירושלמי תרומות רפ"ב, שתרומת מעשר מותר לתרום שלא מן המוקף, אלא דאסיקו התם, דמדרבנן צריך לתרום מן המוקף. ודעת הרמב"ם (הל' מעשר פ"ג ה"כ) דת"ח אין תורמין אלא מן המוקף ואפי' תרומת מעשר, והיא כדעת יש מפרשים, שהביאו התוס' בגיטין שם. ודעת הראב"ד בהל' תרומות שם, שהלוי אינו תורם אלא מן המוקף, אבל ישראל התורם תרומת מעשר תורם שלא מן המוקף. ועי' מ"ש בב"ק קטו ב.
<h2>דף מא:</h2>
(מא ב) <b>כר' אלעזר דאמר דא ודא אחת היא.</b>—כעין זה בשבועות כו א.
<h2>דף נ:</h2>
(נ ע"ב תוספות) <b>ד"ה אמר וכו' דהלכה כרבי מחבירו.</b>—אולי התוס' הוכיחו, שרבי נתן היה חבירו של רבי מדאיתא בב"ב קלא א, דאמר רבי "ילדות היתה בי והעזתי פני בנתן הבבלי", ומדקורא אותו "נתן הבבלי" (בלי תואר "רבי"!) ש"מ דחבירו היה. ואנו אומרים: אדרבה משם ראיה להיפך, שר' נתן היה גדול מרבי בשנים ובחכמה, אבל ודאי שלא היה רבו ממש<sup class="footnote-marker">*</sup><i class="footnote">ועי' באותו ענין בירושלמי כתובות פ"ד הי"ב הנוסח שרשב"ג אמר לרבי בנו "קפחת את נתן הבבלי", אבל רבי לא כינה אותו בשם "נתן הבבלי".</i>. ובסוף הוריות מבואר, שר"נ היה אב"ד בימי רשב"ג אבי רבי. וכתב ר' ירוחם ח"ג הל' יבום (מובא בסה"ד ערך ר' נתן) בשם הרמ"ה, דר' נתן רבו של רבי והלכה כוותיה נגד רבי. וכבר הוכחנו שאינו רבו ממש.
<h2>דף נח.</h2>
(נח א) <b>פרה זו בה' סלעים וכו'.</b>—פי' ששמו פרה זו, ששוייה חמשה סלעים, כפרה של הקדש. וכעין זה יש בתוספתא בכורות פ"ו לענין פדיון הבן, ומובא בקידושין ח א, וכביאור רב יוסף שם. ויש שם עוד ביאור אחר, אבל אינו כפשוטו של דבר. ולכן כאן לכ"ע העיקר כביאור רב יוסף. והברייתא תפסה כאן "ה' סלעים" משום אותו ענין דפדיון הבן, שאינו אלא בה' סלעים. וכיו"ב יש הרבה (עי' מ"ש בתמורה כט ב). ועי' תוספתא ערכין רפ"ד.
(שם) <b>אין אונאה לפרוטות.</b>—לפירש"י - עד איסר, ולהרא"ש - עד מעה, ולהרמב"ם (הל' מכירה פי"ב ה"ד) - ליותר מפרוטה משהו יש אונאה. אבל בירושלמי דפרקין ה"ג מבואר, דעד ארבע מעות אין אונאה, ושזהו ענין המשנה "האונאה ארבעה כסף".
<h2>דף נח:</h2>
(נח ב תוספות) <b>ד"ה דאזיל סומקא ואתי חיורא ומה שמאדים בתחילה לפי שהדמים מתאספין לברוח.</b>—ז"ל הרע"ב באבות פ"ג מי"א: "המתבייש פניו מאדימות תחלה ואח"כ מתלבנות וכו' בתחלה הרוח מתנועע לצד חוץ כמי שמתמלא חמה ופניו מאדימות וכשאינו מוצא טענה כיצד יסיר הבושה ההיא מעל פניו, הוא דואג בקרבו ונכנס הרוח לצד פניו מפני הצער ופניו מתכרכמים ומתלבנים וזהו שאמרו בענין ההלבנה דאזיל סומקא ואתי חיורא". הנה הרע"ב נותן טעם לדרכי הטבע ע"פ הרוח כדרך הקדמונים, ואין להם יסוד בטבע. ומה שנראה מסוף דבריו ד"מתכרכמים" הוא נרדף עם "מתלבנים" אינו נכון, כי לשון כרכום מצוי בירושלמי כמו בכלאים פ"ט ה"ד. נתכרכמו פני רבי, ובסנה' פ"א ה"ג: נתכרכמו פני ר"ש, ועניינו שנתאדמו פניו ככרכום, ומפורש כן בחגי' פ"א ה"ב: "בגין דלא מסמקי אפוי". ובבאר שבע סנה' צט א כתב: "הא דנקט בכל דוכתא המלבין ולא המאדים פני חבירו ברבים אע"פ שמתחלה פניו מאדימות ואח"כ מתלבנות היינו משום שלא הוקש המלבין פני חבירו לשופך דמים אלא בשביל שפניו מתלבנות, שהוא עיקר הרגשת הצער ולא בשפניו מאדימות". ואין זה מחוור. ועי' תוי"ט אבות שם, שבאמת יש גירסא שם "המאדים פני חבירו ברבים". בין כך ובין כך תפסו אחת מן השתים שדרכן לבוא למתבייש. אבל ראיתי בכפתור ופרח פרק עשירי שכתב: "טעה אריסטו שאמר בספר המאמרות שלו דאזיל חיורא ואתי סומקא ודברי חכמינו ז"ל הם אמת". והרי דבריו אינם אמיתיים, כי עין בעין נראה שהמתבייש פניו מאדימים תחלה, ואח"כ מתלבנים הרבה.
(שם) <b>ד"ה חוץ וכו' אין לפרש דאין עולין לעולם דהא אמרינן בסמוך הבא על א"א יש לו חלק לעוה"ב וכו'.</b>—כדעת התוס' כ"ה דעת הרמב"ן בשער הגמול והר"נ בחדושי סנהדרין (מז א) וז"ל: "כל חייבי מיתות המתים מתוך רשעם יש להם חלק לעוה"ב חוץ ממשומד ופורק עול וכו' ובכללן אנשי עיר הנדחת שאין להם חלק לעוה"ב אא"כ התודו". אבל מדברי הרמב"ם (הל' תשובה רפ"ח) נראה, שכל חייבי כריתות שמתו ברשעתן אין להם חלק לעוה"ב. ומקורו בת"כ פ' אמור [פרק י"ד ד']: "לימד על הכרת שאינו אלא אבדן". והרמב"ן לטעמו בשער הגמול שם כתב, שהאבדן הזה אינו אלא עונש צער, לא שימות הרשע ותאבד נפשו (ע"ש).
וצ"ל לדעת הרמב"ם דמ"ש כאן הבא על א"א מיתתו בחנק ויש לו חלק לעוה"ב, דודאי מיירי כשלא עשה תשובה אלא שב"ד דנו אותו והרגוהו כהלכה, דאז יש לו חלק לעוה"ב, אבל המלבין פני חבירו, שאין עליו עונש ב"ד, אם לא עשה תשובה אין לו חלק לעוה"ב. והא דאמרינן "חוץ מג' שיורדין ואינן עולין" היינו בשמת על מטתו ולא עשה תשובה. ועי' סנהדרין (מז א), דמשמע שאפי' אנשי עיר הנדחת אם נהרגו ע"פ ב"ד יש להם חלק לעוה"ב אע"פ שלא עשו תשובה, ושם השוו אנשי עיר הנדחת להרוגי מלכות. ובקה"ר עה"פ "מי יודע רוח בני האדם" (ומובא מדרש זה בתורת האדם לרמב"ן שער הסוף): ר' חנינה פתר קרייה בהרוגי מלכות שהן באין לחיי עוה"ב אע"פ שאינן מתודין. וא"כ אף דין אנשי עיר הנדחת שנהרגו ע"פ ב"ד כן הוא. וכן משמע בחדושי רמ"ה סנהדרין שם, וכן בחדושי הר"נ (שהעתקנו לעיל). ומה ששנינו שם (מג ב) "כל המומתין מתודין שכל המתודה יש לו חלק לעוה"ב" (וכ"כ הרמב"ם בהל' סנה' פי"ג) צריך לפרש, שיש להם חלק לעוה"ב בלא שום עונש שמים כל שהוא לאחר מיתתם, אבל אלו שנהרגו ע"פ ב"ד ולא התודו יש להם עונש לאחר מיתתם, ואחר שיקבלו עונשם יבואו לעוה"ב. וכן משמע מזה שכתב הרמב"ם בראש הל' תשובה: כל מחוייבי מיתות ב"ד וכו' אין מתכפר להן במיתתן וכו' עד שיעשו תשובה ויתודו. ועי' תוספתא סנהדרין פ"ט: הרוגי ב"ד יש להם חלק לעוה"ב מפני שמתודין. צריך ג"כ לפרש בלי שום עונש כלל.
והנה בירושלמי פאה פ"א ה"א איתא: ד' דברים שהן נפרעין מן האדם בעוה"ז והקרן קיימת לו לעוה"ב ע"ז וג"ע וש"ד ולה"ר, לדעת הרמב"ם עניינו שאין להן חלק לעוה"ב, וכ"כ בהל' דעות פ"ז ה"ג: "ג' עבירות נפרעין מן האדם בעוה"ז ואין לו חלק לעוה"ב ע"ז וג"ע וש"ד ולה"ר כנגד כולם". ולדעת החולקים על הרמב"ם עניינו, שאע"פ שהיו לו יסורין בעוה"ז אין מנכין לו מעונשו לעוה"ב, ולאחר שיקבל עונשו משלם יזכה בחלקו לעוה"ב. ועי' ירושלמי פיאה שם: "ע"ז וג"ע ר' יונה ור' יוסי חד אמר כקלות וחד אמר כחמורות וכו' כי אנן קיימין באותו שלא עשה תשובה ומת ביסורין". ומשמע דאם מתו שלא ביסורין לכ"ע אין להם חלק לעוה"ב, ואם מתו ביסורין בזה נחלקו ר' יונה ור' יוסי.
ודע שר' ישעיה דטראני בתוספותיו כאן כתב: "הבא על א"א מיתתו בחנק ויש לו חלק לעוה"ב פי' אם עשה תשובה, ומאי דאמרן לעיל יורדין ואינן עולין כשלא עשה תשובה". ודבריו נפלאים דאם הבא על א"א יש לו חלק לעוה"ב מיירי בשעשה תשובה, א"כ איך מסיים "והמלבין פני חבירו אין לו חלק לעוה"ב", שהרי אין לך דבר עומד בפני כל בעלי תשובה, כדאיתא בירושלמי פיאה שם, וכ"כ הרמב"ם (הל' תשובה פ"ג הי"ב), וכ"ה בפסיקדר"כ פיסקא שובה ובתדא"ר ספכ"ב. ואף שבפר"א פט"ו משמע דיש עבירות שאין תשובה מועילה להם אין למידין מדברי אגדה.
והנה בריקאנטי פ' תשא (דף קכא ע"ד) כתב בשם החכם ר' עזרא: "תמצא במקומות רבים בדברי רז"ל "אין לו חלק לעוה"ב" ר"ל אין לו בית בפני עצמו אוצר שהוא ברשותו והוא מושל עליו, וזהו עושין לו מדור לפי כבודו (עי' שבת קנב א), ומי שאין לו זכות הוא עומד במקום שעומדים רבים". וברור שאין דעת ר' עזרא, שבכ"מ שאמרו חז"ל "אין לו חלק לעוה"ב" עניינו כן, אלא שיש מקומות שאין פירושם שאין להם חלק לעוה"ב כל עיקר, אלא שאין להם חלק מיוחד, והם כל אלו המקומות שהפליגו חז"ל בעבירות הנראות כקלות, ואמרו בהן "אין להם חלק לעוה"ב", והן שמנה אותן הרמב"ם בהל' תשובה פ"ג הי"ד, ועוד יש אחרות כאלה.
<h2>דף נט:</h2>
(נט סע"ב) <b>בל"ו מקומות ואמרי לה במ"ו מקומות וכו'.</b>—עי' בהגהות רעק"א, שבתוס' קדושין סט ב הנוסח: שהזהיר הקב"ה עליהם בכ"ד מקומות<sup class="footnote-marker">*</sup><i class="footnote">[והוא הנוסח הנכון, עי' מ"ש ב"מדרשי הלכה של התנאים בתלמוד בבלי", שמות ר' רס"א.]</i>. עוד מצאתי בתנחומא פר' ויקרא סי' ב: מ"ח פעמים הזהיר הקב"ה בתורה על הגרים, וכ"כ בעל הטורים ריש פר' דברים. עוד נמצא בראשית חכמה שער ה' פ"ד שהעתיק מאיזה מדרש: על הגר מוזהר בכ"ח מקומות. ועי' בד"ס כאן, שבכי"י נמצא הנוסח: במ"ח מקומות.
(נט ב רש"י) <b>ד"ה אימא שלום כך שמה.</b>—בא להוציא שלא נאמר, דשמה שלום ואימא הוא תאר הכבוד שלה<sup class="footnote-marker">*</sup><i class="footnote">כמו בברכות טז ב: עבדים ושפחות אין קורין אותם אבא פלוני ואמא פלונית. ובכתובות פז א: אבא שאול בן אמא מרים.</i>, אלא ששמה כפול "אימא שלום". אבל איני יודע מה הכריח רש"י לומר כן.
<h2>דף סא:</h2>
(סא ב) <b>שלא יטמין משקלותיו במלח.</b>—לפירש"י המלח מכביד ולהרמב"ם (הל' גניבה פ"ח ה"ז) המלח מחסיר. וכן כתבו התוס' (ב"ב פט ב) בשם ר"ת ושכ"ה בירושלמי. והנה לפנינו בירושלמי ליתא, אבל איתא בתוספתא שם פ"ה (כ"ש בהגהות הרש"ש שם). ואולי כך יש להגיה בתוס' שם.
<h2>דף סז.</h2>
(סז א תוספות) <b>ד"ה פירי וכו' דהא אית ליה בריש פרקין וכו'.</b>—עי' שערי תשובות להר"מ ב"ר ברוך שער א' סי' תע"ז בשם ר' חיים ב"ר מכיר, שמיישב זה דשני רבינא היו, וזה דהכא הוא הראשון, שהרי רב פפי אמר משמו וזה שבראש הפרק הוא האחרון, שהרי שאל שם מרב אשי, ובזה תתיישב גם קושיית התוספות ד"ה רבינא (לקמן ע"ב). וכ"כ בשמ"ק שם, דרבינא דהתם הוא הראשון, שהרי מר זוטרא מפרש טעמו, ורבינא דקיצותא הוא האחרון מזה שרב אחא הוא בן־מחלוקתו (עי' מ"ש ביבמות יא א).
<h2>דף פד.</h2>
(פד סע"א) <b>בעו רבנן רחמי עליה ונה נפשיה.</b>—הטעם שלא התפללו החכמים שיתרפא יש ליישב ע"פ דברי הר"נ בנדרים (מ ע"א) עלה דאיתא שם: "כל מי שאינו מבקר את החולה אין מבקש עליו רחמים לא שיחיה ולא שימות". וביאר דפעמים צריכים לבקש רחמים על החולה שימות כגון שמצטער החולה בחוליו הרבה, וא"א לו שיחיה, כדאמרינן בכתובות (קד א): "כיון דחזאי אמתיה דרבי דעל כמה זימנין לבה"כ ואנח תפלין וקא מצטער אמרה יהי רצון שיכופו העליונים את התחתונים". וענין דבריו שאין מבקשין רחמים לשנות סדרי בראשית ומעשי הטבע מפני שהיא כתפלת שוא, וכמו שאמרו בברכות (ס ע"א) "אין מזכירין מעשה ניסים". ולכן כשיודעים טבע המחלה של חולה זה, שאין לה רפואה ויש לו יסורים גדולים, אז טוב יותר לבקש עליו שימות. וכן היה בענין ר' יוחנן.
שוב מצאתי בס' חסידים (הוצ' מקיצי נרדמים) סי' תקי"ט שכתב ע"ז דהכא: ולמה לא בקשו שיחזור דעתו עליו לפי שלעולם יזכור את ריש לקיש ולא יועיל ולכך אמר קהלת עת למות. ואינו מחוור. וגם הא דכתובות הנ"ל אין לתרץ באופן זה.
ודע שבירושלמי שבת פי"ט (יז ע"א) איתא דבנו של ר' אדא בר אהבה בעת שמלו אותו נעשה פצוע דכא או כרות שפכה ונתענה עליו ר' אדא ומת. וגם בזה צ"ל שילד זה היה חולה מחמת זה והיו לו ייסורים ומתנוונה והולך ונתייאשו מרפואתו, ונבחר לו המות, ולכך נתענה עליו שימות. עי' בבלי שבת (קלה א) באותו ענין שהשמיטו הא דהתענה עליו רב אדא. וכל זה בתפלת אחרים, אבל האדם בעצמו יכול לבקש את המות כשהוא מוצא, שהמות טוב לו מחיים, וכמו שמצינו באליהו (מ"א יט ד) ויונה (יונה ד ח) וחוני המעגל (תענית כג א).
<h2>דף פד:</h2>
(פד ב) <b>אוגנין בעיליתאי וכו'.</b>—דע שבקה"ר פי"א סי' ו ובפסיקדר"כ פסקא בשלח נמצא מעשה זה באופן פשוט מאד, שר"א בר"ש נקבר מיד אחר מותו בגוש חלב, ובני מירון רצו להביאו משם אל קבר אביו, שהיה קבור במירון, אבל אנשי גוש חלב לא הניחום, עד שפ"א בעיוה"כ כשהיו בני גוש חלב טרודים באו אנשי מרון ולקחו את עצמות ר"א בר"ש מקברם שבגוש חלב והביאום למרון וקברום אצל קבר ר"ש אביו. ופלא שכן תפס בעל הזהר (אחרי דף עא ע"א).
<h2>דף פה.</h2>
(פה א) <b>אשלמיה לר' שמעון בן איסי (צ"ל: יוסי) בן לקוניא אחוה דאימיה.</b>—מכאן מוכח, דלבבלי שֵם חותנו של ר"א בר"ש היה ר' יוסי בן לקוניא, וכן תפס בעל הזהר בכמה מקומות. אבל דעת חכמי א"י אינה כן, אלא שחותנו של ר"א בר"ש היה ר' שמעון בן יוסי בן לקוניא<sup class="footnote-marker">*</sup><i class="footnote">עי' ירושלמי מעשרות פ"ג ה"ח ופסיקדר"כ פסקא ויהי בשלח ודב"ר פ' תבא.</i>. ובתולדות אנשי א"י שומעים לבני א"י, שהיו קרובים להם וידעו את יחוסם יותר מבני בבל הרחוקים.
<h2>דף פו:</h2>
(פו ב) <b>תדר"י בשכר שלשה זכו לשלשה וכו'.</b>—כעין זה פסחים ה א.
(שם) <b>חזייה להקב"ה דקאי אבבא היינו דכתיב וכו' כיון דחזא דקא אסר וכו' היינו דכתיב וכו'.</b>—מפשטות הדברים כאן משמע כמו שביאר רשב"ם בפיה"ת שם, וכן ברמב"ם (מו"נ ח"ב פמ"ב), שהתורה אמרה כלל ואח"כ פרט: הכלל - וירא אליו ה', ואח"כ פרט באיזה אופן התראה אליו ה', שבאו אליו ג' אנשים. וכביאור הזה מפורש בפר"א רפכ"ה ובפכ"ט (ע"ש). אבל הרמב"ן בפיה"ת שם דחה פירוש זה בשתי ידים (ע"ש).
<h2>דף קא:</h2>
(קא רע"ב) <b>בשדה מ"ט משום ישוב א"י.</b>—מבואר דישוב א"י הוא בשדה דוקא ולא בבית. ועי' לקמן קח ב, דישוב בית יפה מישוב שדה, כרש"י שם.
<h2>דף קז.</h2>
(קז רע"א) <b>האי מאן דניחא ליה דתיתבור ארעיה ליזרעה שתא חטי וכו'.</b>—עי' רש"י, והוא היפך הנסיון. לכן העיקר: דתיתבור ארעיה שתתייפה, כאילו הניחה בורה שנה אחת. ועי' ב"ב כט א: באתרא דמוברי באגי וכו'. וע"ע שם נו ב רשב"ם ד"ה מתקיף לה רב נחמן וכו'. ושאלתי לעובדי אדמה ואמרו לי שלעולם כך הוא המנהג: שנה א' חטים ושנה א' שעורים כן כל הימים, ואינה צריכה שביתה כלום.
<h2>דף קיא.</h2>
(קיא רע"א) <b>מרימר ומר זוטרא אגרי להדדי.</b>—כעין זה לעיל צ ע"ב, מגילה ז ב ומו"ק כז ב.
<h2>דף קיד:</h2>
(קיד ב תוספות) <b>ד"ה מהו וכו' כרשב"ג דמתני' דאהלות וכו'.</b>—עי' רמב"ם (הל' טומאת מת פ"א הי"ג) ובפאר הדור סי' נז שביאר, שרשב"ג אינו חולק על ר"ש, אלא שדין מדורות הגוים כדין ארץ העמים מדרבנן.
<h2>דף קטז:</h2>
(קטז ב) <b>היכי דמי עסק שבועה כדרבא וכו' אין לך בידי אלא חמשים וכו'.</b>—עי' רש"י. והנה ודאי דהכא הילך הוא משום דנפלו בחצר של שניהם או משום דשותפין לא קפדי אהדדי. ולפ"ז סוגיא דהכא כמ"ד הילך חייב. ונראה שמטעם זה פסק בספר חפץ דהילך חייב (עי' לעיל ד א תוס' ד"ה ורב). אבל הרמב"ם שפסק (הל' טוען פ"א ה"ג) דהילך פטור, באמת השמיט הדין דהכא, שאם היה אחד מהן מכיר וכו' מאחר שאין זה כפי ההלכה. אבל צ"ע על הרי"ף והרא"ש והטור שפסקו הילך פטור, ומ"מ העתיקו גם סוגיא דהכא.
