<h1>שערי תורת בבל על הוריות</h1>
<h2>דף ב.</h2>
(ב א תוספות) <b>ד"ה בין וכו' וצ"ע אם ב"ד עצמן חייבין להביא כשבה וכו'.</b>—משמע לי מהסוגיא דלקמן (ג א) דשקלינן וטרינן התם בהא דתניא "הורו ועשו ר"מ פוטר וחכמים מחייבין", דב"ד עצמן פטורין לגמרי.
(שם) <b>ד"ה הורו לה וכו' האי ב"ד אינו סנהדרין גדולה וכו'.</b>—אמת שכ"ה שיטת הבבלי (יבמות פז ב), אבל לא כ"ה שיטת הירושלמי פ"י ה"ג, וע"ש.
<h2>דף ג.</h2>
(ג סע"א) <b>מיעוט בחלב ומיעוט בע"ז מהו וכו' כיון דאידי ואידי כרת הוא מצטרף.</b>—פי' מצטרף להיות רוב צבור, שיהא כל או"א פטור מלהביא קרבן יחיד למ"ד יחיד שעשה בהוריית ב"ד חייב. אבל זה ודאי שכולם פטורים מקרבן ציבור, מפני שאין קרבן מיעוט זה שוה לקרבן מיעוט זה. אבל בס' ב"ש כתב, שכולם יחד מביאים פר, מפני שגם בע"ז מביאים צבור פר ושעיר. ואין זה מחוור.
<h2>דף ג:</h2>
(ג רע"ב) <b>מאה שישבו להורות וכו'.</b>—נראה דאפשר שהיו מאה בסנהדרין, כשיקרה לתלמידים רבים שילמדו זכות על הנדון, ויש ממש בדבריהם, שמבואר בסנהדרין (מב א) שהיו מעלים אותם ולא היו יורדים משם לעולם. ועי' ב"ש שהאריך בזה ולבסוף הניח בצ"ע.
<h2>דף ד:</h2>
(ד ב תוספות) <b>ד"ה ש"מ אין שבת בשביעית וכו' משמע דאין צדוקין מודין בהאי דרשא.</b>—אינו מובן דודאי שצדוקים דורשים דרשה זו דאין שבת בשביעית, דאל"כ הרי הורו בדבר שהצדוקים מודים בו ופטורים.
<h2>דף ה.</h2>
(ה א תוספות) <b>ד"ה ור"ש וכו'.</b>—תוס' הללו ראה גם מהרש"א ע' ב' לעיל ה ב על פרש"י ד"ה ור"ש.
<h2>דף ה:</h2>
(ה רע"ב רש"י) <b>ד"ה רבא אמר וכו' שיהו כולם תלוין בשגגת הקהל וכו'.</b>—צ"ל: תלוין בשגגה. הקהל וכו'.
<h2>דף ו:</h2>
(ו ב משנה) <b>מזיד ועשה שוגג פטור.</b>—פי' שתחלה פסק במזיד שדבר זה מותר אע"פ שהיה יודע שהוא אסור, ואח"כ שכח ונדמה לו שדבר זה מותר באמת, ולא שמצא טעם במקרא שדבר זה מותר, דא"כ היינו הוראה ממש, אלא שחשב שבתחלה כשהורה מותר-ודאי שהיה לו טעם בזה (וסרה תמיהת התוס' ד"ה ועשה).
<h2>דף ז.</h2>
(ז א רש"י) <b>ד"ה הורה כהן משיח וכו' והוא בע"ז נתכפר לו בפ"ע דמביא פר בפ"ע וכו'.</b>—פלא בעיני מ"ש רש"י דמשיח בע"ז מביא פר, דהא משנה שלימה היא (לקמן ט א), דמשיח בע"ז שוה ליחיד דמביא שעירה. וכ"כ רש"י למעלה ד"ה נשיא ומשיח מביאין שעירה בע"ז.
<h2>דף ח:</h2>
(ח ב משנה) <b>שהמלך לא דן ולא דנין אותו לא מעיד וכו'.</b>—הא דלא דן ולא דנין אותו אין צורך לכאן ואינו אלא אשגרת לשון מסנהדרין רפ"ב. ועי' ירושלמי בפרקין שאמרו ע"ז: "כיני מתניתא שהמלך לא מעיד ולא מעידין אותו". ובענין האשגרות הארכנו בתמורה כח ב (ע"ש).
<h2>דף י.</h2>
(י סע"א) <b>ר"א חסמא ור"י בן גודגדא שיודעין לשער וכו'.</b>—בספרי דברים פיס' טו הנוסח: ר' אלעזר חסמא ור' יוחנן בן נורי. וכן עיקר, שהרי ר' יוחנן בן גודגדא היה מן הלויים השוערים בזמן שביהמ"ק היה קיים, כמבואר בערכין יא ב, ומשמע שם שהיה גדול בשנים ובחכמה מר' יהושע. ועוד מצינו בירושלמי פיאה פ"ח ה"א, שר' יוחנן בן נורי עני היה. ועי' תוספתא תרומות פ"א ובירושלמי שם פ"א ה"א: "מעשה בבניו של ר' יוחנן בן גודגדא שהיו כולן חרשין והיו כל הטהרות שבירושלם נעשין על גביהן" הרי שגם בניו היו עוד בזמן הבית.
<h2>דף יב:</h2>
(יב ב) <b>כתנאי והוא אשה בבתוליה יקח אחר שחלק הכתוב ריבה דר"י רע"א וכו'.</b>—מכאן משמע דלר' ישמעאל משוח מלחמה מצווה על הבתולה, אבל כה"ג שעבר אינו מצווה; ולר"ע הוא להיפך, דכה"ג בעל מום מצווה ומשוח מלחמה אינו מצווה. ועי' מ"ש בביצה יג א.
(שם) <b>מידחא דחי או מיפטר פטר.</b>—פי' כה"ג זה שנצטרע הרי הוא נדחה מעבודת כה"ג כל זמן שהנגע בו ומ"מ שמו - כהן גדול - עליו, לפיכך הוא אסור באלמנה; או שנפטר מלהיות כה"ג ובטל ממנו השם כה"ג, ולפיכך הוא מותר באלמנה. ופשוט מדתני בכה"ג שהומם דאסור באלמנה אף באופן שאינו חוזר עוד להיות כה"ג לעולם כגון שנולד בו מום קבוע, וכ"ש כה"ג שנצטרע שאסור באלמנה, שאפשר שיתרפא מצרעתו ויחזור להיות כה"ג. ומה שפי' רש"י בזה נראה דחוק. ועי' כעין זה ט א. שוב מצאנו שגם בתוס' הרא"ש בשם הרמ"ה פירש כן.
