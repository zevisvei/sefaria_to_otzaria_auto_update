<h1>שערי תורת בבל על סנהדרין</h1>
<h2>דף ג:</h2>
(ג ב) <b>דיני ממונות בשלשה רבי אומר בחמשה וכו'.</b>—נמצא בס' קדמוניות היהודים ליוסף בן מתתיהו (ספר ד' פ"ח יד) שכתב בין המשפטים אשר צוה משה לבני ישראל: שבעה שופטים אנשי צדק ודורשי משפט יהיו בכל עיר ועיר. והרי זה מוסיף עוד שנים. ואולי הם כנגד שבעה טובי העיר (מגלה כו א).
<h2>דף ד:</h2>
(ד ב תוספות) <b>ד"ה לטטפת וכו' ובירושלמי איכא פלוגתא וכו'.</b>—עי' רש"ש שכתב בשם תוי"ט פי"א מ"ג שהגיה "ר' ירמיה בשם ר' יוחנן" (במקום "ר' יוחנן בשם ר' ירמיה"). ומשניהם נעלם המקור שהוא בירושלמי סוטה רפ"ה, ולפנינו שם הנוסח "ר' חנינה בשם ר' ירמיה". ובאותו ענין בירושלמי הוריות פ"א ה"ג "ר' חנניה בשם ר' ירמיה". והחילוף בין ר' חנינה ור' חנניה מצוי הרבה בירושלמי (וכן יש להגיה בתוס' כאן), והוא ר' חנינה הרביעי תלמידם של ר' ירמיה ור' יוסי (אמורא המצוי הרבה בירושלמי) ור' יונה, כי מצינו בירושלמי ד' אמוראים המכונים בשם ר' חנינה סתם בדורות שונים, ויש להכירם ע"פ האמוראים שנושאים ונותנים עמהם או האומרים בשמם, ואלו הם:
א) ר' חנינה בר חמא, וזה היה בזמן רבי ורבן גמליאל בריבי ועוד בימי ר' יהודה נשיאה בנו.
ב) ר' חנינה, שהיה תלמידו של ר' ינאי, שהיה ר' ינאי אומר לו איזה פעמים "צא וקרא" (כלאים ספ"ט, שבת פ"ז סה"ב וכתובות פ"ה ה"א). ור' חנינה זה מכונה בבבלי "ר' חנינא קרא" (עי' ברכות לט ב, יבמות ח א וכתובות נו א, וע"ש בהגהות הב"ח).
ג) ר' חנינה תלמידו של ר' יוחנן והיה חבירו של ר' הילא (או ר' אילא או ר' לא, כפי שהוא נקרא בירושלמי; או ר' אילעא, כפי שהוא נקרא בבבלי, עי' שבת פד ב).
ד) ר' חנינה חבירו של ר' מנא בנו של ר' יונה, ושניהם תלמידי ר' יונה ור' יוסי ור' ירמיה, וזה הוא שאמר כאן בשם ר' ירמיה. והנה שלשה "ר' חנינה" מאלה נקראים גם בבבלי ר' חנינא סתם, והם: ר' חנינא בר חמא ור' חנינא חבירו של ר' אילעא<sup class="footnote-marker">*</sup><i class="footnote">עי' שבת פד א, כתובות מה ב וב"ק סה ב, שהיה אחד מהם אומר לחבירו "רחמנא ליצלן מהא דעתא".</i>, ושניהם היו בא"י כשבא ארונו של רב הונא (מו"ק כה א) ור' חנינא חבירו של ר' מנא<sup class="footnote-marker">*</sup><i class="footnote">עי' מו"ק כ ע"ב, שחולק שם עם ר' מני. ואותו ענין בירושלמי שם פ"ג ה"ה (פב ע"ג): ר' חנניה עם ר' מנא.</i>. ור' חנינא זה האחרון אינו מצוי הרבה בבבלי כמו השנים הראשונים.
אבל בבבלי יש עוד ר' חנינה רביעי אחרון שבכולם, שהיה בבבל בזמן רב אשי<sup class="footnote-marker">*</sup><i class="footnote">[ועי' להלן בהערות לסה"ד ע' ר' חנינא.]</i>.
<h2>דף ה.</h2>
(ה סע"א) <b>בני אבא בר אחא כרסלא.</b>—ביוחסין אות ח' ערך ר' חייא העתיק "בר אחא בר סלא" [וכ"ה בכ"י מינכן], וכן עיקר.
(ה א תוספות) <b>ד"ה נקיטנא וכו' אין סברא לומר דרבה בר רב הונא היה בזמן רבי.</b>—דבריהם ברורים, שהרי מבואר בקידושין (עב ב), שביום שמת רבי נולד רב יהודה, ומשמע דרב יהודה היה גדול מרבה בר רב הונא. אבל בע"ז (לו ב תוס' ד"ה צער) כתבו דמשמע שם, דר' זירא היה בימי רבי. וזה דבר שאי אפשר, שהרי ר' זירא היה תלמיד רב יהודה, ובימיו עלה לא"י, כדאיתא בכתובות קי ע"ב (ועי' מ"ש שם).
<h2>דף ה:</h2>
(ה ב) <b>תנחום בריה דר' אמי איקלע לחתר וכו'.</b>—הנה המקום "חתר" לא נזכר עוד בשום מקום, וגם רושמי המקומות שבא"י אמרו לא בי היא<sup class="footnote-marker">*</sup><i class="footnote">ואף כי בה"ג הל' פסח ובשו"ת מהרי"ק סי' קסז העתיקו "איקלע להתם" נראה שט"ס בהם. [להתם ־ גם בכ"י פלורנץ ומנוה"מ דפוס קושטא.]</i>. ומה שנפלא עוד, כי גם שמות האנשים "תנחום בריה דר' אמי ור' מני דמן צור" לא נמצא עוד בתלמודים ומדרשות. והנה מעשה כעין זה יש בירושלמי גיטין פ"א ה"ב [מג ע"ג] ובויק"ר (פ"כ ו): "ר' תנחום בר ירמיה הוה בחפר והוון שאלון ליה והוא מורה. א"ל ולא כן אולפן רבי שאסור לתלמיד להורות הלכה לפני רבו עד שיהא רחוק ממנו שנים עשר מיל כמחנה ישראל והא ר' מנא רבך יתיב בציפורין אמר לון ייתי עלי דלא ידעית". ולפ"ז ברור, שכאן ט"ס וצ"ל: חפר במקום חתר, והיא גת החפר (מ"ב יד כה), והיא קרובה לציפורי במזרחית דרומית, כ"ש בס' תבואות הארץ פ"ג, שהיא בערך שעה אחת מציפורי. וגם בב"ר סוף פר' צ"ח מכנים את גת החפר "גובבתא דצפורין" מפני סמיכתה לצפורי, ועוד בקה"ר פ"ט י"ד איתא בפטירת רבי "ואזל קלא דקרעון לגובבתא מהלך תלתא מילין", ומזה נדע שרק ג' מילין היה בין ציפורי לחפר.
וכן יש להגיה כאן "תנחום בריה דר' ירמיה" (במקום "אמי"), ור' תנחום בריה דר' ירמיה מצוי הרבה בירושלמי, והיה תלמיד לר' מנא בריה דר' יונה.
וכן יש להגיה כאן "ר' מני דמן צפורי" (במקום "צור"), והוא ר' מנא בריה דר' יונה, והוא סתם ר' מנא בירושלמי ולפעמים גם סתם ר' מני בבבלי<sup class="footnote-marker">*</sup><i class="footnote">עי' זבחים ט א, ואותו ענין ישנו גם בירוש' פסח' פ"ה ה"ב (ע"ש ומ"ש לעיל ד ב). ועוד במגלה כט סע"ב: "א"ר מני כוותיה דר' יצחק נפחא מסתברא וכו' א"ר אבין כוותיה דרב דימי מסתברא". וגם בירושלמי בן־מחלוקתו של ר' מנא זה הוא ר' אבין (עי' לדוגמא ביבמות פ"ט ה"ה: א"ר מנא לר' אבין שתוק ויפה הוא לך. ועוד במו"ק פ"ג רה"ז).</i>. ובמקום אחר<sup class="footnote-marker">*</sup><i class="footnote">[עי' מ"ש להלן בהשגותיו על סה"ד ע' ר' מונא וע' ר' מנא.]</i> הוכחנו, שמלבד ר' מנא בנו של ר' יונה יש בבבלי עוד "ר' מני" אחד סתם קדמון, ור' אסי היה תלמידו. עי' קידושין יג א, ואותו ענין בירושלמי עירובין פ"ו ה"ג: ר' יסא בשם ר' מנא בר תנחום, וכפי הנודע "ר' יסא" דירושלמי הוא עצמו "ר' אסי" דבבלי. ומוכח שר' מני סתם הקדמון דבבלי הוא ר' מנא בר תנחום דירושלמי.
ודע שבאותו ענין בירושלמי שביעית פ"ו ה"א הנוסח "ר' תנחום בר חייא" (במקום "ר' תנחום בר ירמיה" שבירושלמי גטין ובויק"ר), והוא ט"ס, שר' תנחום בר חייא היה מוקדם לר' מנא. ומצינו בירושלמי ברכות פ"ה ה"א, שר' יונה (אבי ר' מנא) אמר בשם ר' תנחום ב"ר חייא (והנה בסה"ד הביא ענין זה שלש פעמים בר' תנחום בר אמי ור' תנחום בר ירמיה ור' תנחום ב"ר חייא, וכבר הוכחנו שבשתים מהן ט"ס).
(ה ב רש"י) <b>ד"ה כנגד מחנה ישראל וכו' אע"ג שהמחנה שלש פרסאות ואתו לגבי משה וכו'.</b>—פי' דכתיב באהל משה "הרחק מן המחנה" (שמ' לג ז), ופירש רש"י שם (ע"פ שהש"ר פ"ב ט"ז): הרחק אלפים אמה.
<h2>דף ו:</h2>
(ו ב) <b>וכל המברך את יהודה ה"ז מנאץ וע"ז נאמר וכו'.</b>—נראה דמברך זה אינו אלא כינוי (כמו "עד שיברך שם בשם", לקמן נו א), והמכוון; וכל המקלל את יהודה, דסבר שיהודה לשם שמים נתכוון שהיה ירא שמא ימות בבור או שמא יהרגו אותו אחיו.
<h2>דף ח:</h2>
(ח ב תוספות) <b>ד"ה רבה וכו' דאיבדור וכו' למדידת עגלה ערופה.</b>—אולי יש להגיה בדבריהם: "לעריפת עגלה ערופה", שמדידת עגלה ערופה אינה אלא בזקני ב"ד הגדול שבירושלים, כמו ששנינו בסוטה מד ב (ומובא לקמן יד א תוס' ד"ה ועריפת).
<h2>דף י:</h2>
(יו"ד ב) <b>פליגי בה ר' יצחק בר נחמני וחד דעימיה ומנו ר' שמעון בן פזי ואמרי לה ר"ש בן פזי וכו'.</b>—כעין זה לקמן (יד א) ועוד בשבועות (טז ב), אבל אין אנו יודעים מהו ההפרש בין לשון א' ללשון ב'.
<h2>דף יג:</h2>
(יג ב) <b>א"ל רב אחא בריה דרבא לרב אשי בידא ממש סמכין ליה א"ל סמכין ליה בשמא וכו'.</b>—עי' רש"י, וכ"ה בפי' ר"ח וחדושי רמ"ה. ולפי גירסא זו מסקינן, שאין צריכים לסמוך ביד ממש. אבל מצאתי בס' השטרות לר' יהודה אלברצלוני (עמ' 132), שהעתיק בלשון אחר: "א"ל ר"א בריה דרבא לרב אשי היכי סמכי ליה מותבי ליה ידא ארישא וסמכי ליה בשמא וקרו ליה רבי ויהבי ליה רשותא למידן דיני קנסות". ועוד שם בדין הסמיכה כתב: "וסומכין ידיהן עליו ממש כענין שכתב ביהושע בן נון". ומבואר לפי גירסתו, שצריכים לסמוך ממש בידים, ובזה תתיישב הפליאה הגדולה: למה ר' יהודה בן בבא מסר עצמו להריגה בשביל הסמיכה (כדאיתא למטה)? והרי יכול היה לסמוך עם חבריו יחד את תלמידיהם בלחש שלא בפניהם (וכמו שפסק הרמב"ם בהל' סנהדרין פ"ד ה"ו) מאחר שגם התלמידים היו בא"י, ואח"כ יודיעו אותם אחד אחד ע"י שליח שסמכו אותם שלא בפניהם, ובלא שום סכנה בין לסומך בין לנסמך. ומוכרח שצריכים לסמוך בידים ממש, והתלמידים היו צריכים לבוא לבית רבותיהם, ומרגלי הרומיים היו משגיחים בשבע עינים לבל יתחברו יחד החכמים עם תלמידיהם. ולכן כשבאו אצלם הרגישו האויבים מיד ובאו לידי סכנה עד שנהרג ריב"ב כדי לקיים מצות הסמיכה.
וראיתי למגיה בחדושי רמ"ה כאן, שחשב לרפא זה על נקלה, וכתב: "ור' יהודה ב"ב דהוי גבי הסמוכין והוו בארץ משום דהכי עדיף טפי". ואין טעם בטעמו, שאין כדאי למסור את נפשם בשביל עדיפות כזו. ומלבד זה הרי שפתי רב ברור מללו, שאלמלא מסר ריב"ב את נפשו בטלו דיני קנסות מישראל; ולפי דברי המגיה הרי היה יכול לסמוך בלי מסירת נפשו. וכן יכלו גם חכמים אחרים לסמוך את כל תלמידיהם בלא מסירת נפש. אבל לגירסת הברצלוני ניחא. וצ"ל לדבריו, דמה שהוצרכו לומר לקמן דסומכים בארץ ונסמכין בחו"ל לא מהניא - היינו באופן ששניהם, הסומך והנסמך, עומדים זה אצל זה בגבול א"י וחו"ל זה מצד א"י וזה מצד חו"ל וסומך עליו ידיו ממש ומ"מ לא מהני.
<h2>דף יד:</h2>
(יד ב) <b>אילימא מקצתן דילמא הנך דאיכא גואי קיימי כוותיה אלא פשיטא דנפוק כולהו.</b>—משמע דאין זקן ממרא חייב אלא אם כן כל הסנהדרין פה אחד הורו שלא כמותו. ופלא שבמראה הפנים (הוריות פ"א ה"א) כתב בפשיטות דברוב ב"ד הגדול סגי.
<h2>דף טו:</h2>
(טו ב) <b>שור שהמית בכ"ג ושאר בהמה וחיה שהמיתו כל הקודם להורגן זכה.</b>—תמוה לנו דשאר בהמה שאינן מזיקות מפני מה נשתנה דינן משור, ועשו דינן כחיה מזקת.
<h2>דף יז.</h2>
(יז א תוספות) <b>ד"ה שיודע וכו' דנחש ששורץ ורוחש דמיקרי חיה וכו'.</b>—עי' מ"ש במכות טז ב.
<h2>דף יז:</h2>
(יז ב) <b>דנין לפני חכמים שמעון בן עזאי וכו' וחנן המצרי וכו'.</b>—עי' רש"י שכולם לא באו לזקנה ויושבין בקרקע וכו'. ואנו תמהים על זה, דהא מבואר בכתובות (קה א), דחנן המצרי היה דיין בירושלים, ובלי ספק שלא היו ממנים בירושלים אנשים צעירים. ועוד נפלא הדבר איך התחברו כל אלה עם חנן המצרי, שהיה דיין בירושלים קודם החורבן זמן מרובה לפני שמעון בן עזאי ושמעון בן זומא וחנניה בן חכינאי. לכך נראה עיקר כנוסח הירושלמי מע"ש פ"ב ה"ט [נג רע"ד] (ומובא ביפ"ע כאן): "אלו הן הדנין בן עזאי ובן זומא. אלו הן התלמידים חנינה בן חכיניי ור' אלעזר בן מתיה". ומ"מ מצינו במקום אחד שגם אלו מכונים "זקנים" - תוספתא ברכות פ"ד הט"ז: מעשה בד' זקנים שהיו יושבים בבית שער של ר' יהושע אלעזר בן מתיה חנינה בן חכינאי ושמעון בן עזאי ושמעון התימני. וע"ע בירושלמי שקלים (פ"ה ה"א): וביבנה היו בה ארבעה בן עזאי ובן זומא בן חכינאי ור' אלעזר בן מתיה, והם במקום ר' אליעזר ור' יהושע ור"ע ושמעון התימני דהכא.
<h2>דף יט:</h2>
(יט ב) <b>מיכל אחר מיתת מירב נשאה.</b>—לפי פשטות הכתובים נראה שדוד נשא את מיכל בחיי מירב בקרוב אחרי נשואי מירב לעדריאל, וגם כי כל שני מלוכת שאול אינן אלא ג' שנים, וכפי דעת ר' יוסי ילדה מיכל לעדריאל חמשה בנים.
<h2>דף כב.</h2>
(כב א) <b>אף ווים לא נשתנו.</b>—לפי מ"ש בס' מאור עינים פנ"ו בצורת אותיות כתב עברי, גם הוי"ו של כתב עברי צורתו כדמות אונקלי. וצ"ל שבזמן חז"ל היתה הוי"ו של כתב עברי בצורה אחרת.
ודע שבצורת האותיות במ"ע שם נמצא צורת העין של כתב עברי כחצי עגול סתום בקו מלמעלה. וגם בירושלמי מגלה פ"א הי"א איתא מ"ד ברעץ<sup class="footnote-marker">*</sup><i class="footnote">פי' בכתב עברי, וכענין שאמרו כאן "נהפך להן לרועץ".</i> ניתנה תורה עי"ן מעשה נסים (פי' מפני שהעי"ן סתומה מכל צד). ויש להוכיח מזה דשמות האותיות נקבעו על הכתב העברי, שהרי אות עי"ן בלי ספק מכונה כן על שם צורתה בכתב עברי, שהוא כמו עין האדם. ואל תשיבני משמות כ"ף ובי"ת, שצורתן בכתב אשורי ככפו של אדם וכבית בנוי הפתוח לצד אחד, שאף צורתן של אותיות אלו בכתב עברי דומה לצורתן בכתב אשורי (עי' במ"ע שם).<sup class="footnote-marker">*</sup><i class="footnote">[וכבר עמדו על זה מדקדקים חדשים. השוה למשל דוד ילין, דקדוק הלשון העברית, עמ' 7־8.]</i>
<h2>דף כו.</h2>
(כו א) <b>נחשדו כהנים אשביעית.</b>—קשה לי דמ"מ ימכרנו לכהן הנאמן על השביעית או יתננו לו, ולא מסתבר לומר, שכל הכהנים - ואפי' חברים - חשודים על השביעית. ואולי הטעם, שאם נתיר למכור לחברים ימכור לכל כהן שהוא.
<h2>דף כט:</h2>
(כט ב תוספות) <b>ד"ה מר וכו' פי' הריב"ן בשם רש"י ובשם ר"ג דהלכה כמר בר רב אשי במיפך שבועה ואודיתא וכו'.</b>—עי' שבועות מא א תוס' ד"ה ולמר שכתבו ג"כ בשם ר"ג שפסק כמר בר רב אשי במיפך שבועה וכ"כ הרא"ש בשבועות שם וכן במרדכי שם בשם ר"ג דהלכה כמר בר רב אשי במיפך שבועה ואודיתא, וכ"ה באו"ז סנהדרין סימן נ"ד. ובחדושי הר"נ כאן כתב, שר"ג פסק כמר בר ר"א באודיתא.
והנה מצאנו בשו"ת מהר"ם בר"ב (ד"פ) סי' רס"ד תשובה ארוכה מרגמ"ה, שפסק בה כמר בר רב אשי במיפך שבועה, ושכן פסק רבו ר' ליאון (ודין האודיתא ליתא שם), אבל ברא"ש כאן כתב בשם ריב"ן, דר"ג פסק דהלכתא כמר בר ר"א בר ממיפך שבועה ואודיתא, והרי הוא סותר דברי עצמו בשבועות שם, וגם כל דברי שאר הגדולים הנ"ל.
גם בפסקו של רש"י ראינו מהפכה, דכאן כתבו בשם ריב"ן בשם רש"י, דהלכה כמר בר רב אשי במיפך שבועה ואודיתא, וכ"כ בשמם באו"ז סנהדרין שם; וכן בתוס' שבועות שם, דריב"ן בשם הקונטרס כתב דקיי"ל כמר בר רב אשי במיפך שבועה; וכן בחדושי ר"נ כאן, שרש"י פסק כמר בר ר"א באודיתא. וכבר העיר הגר"א בהגהותיו כאן, שלפנינו ברש"י חולין (עו ב) פסק כמר בר ר"א בר ממיפך שבועה ואודיתא. ומה שנפלא ביותר, שהרא"ש כאן וכן במרדכי שבועות פ"ו כתבו, שהריב"ן בשם רש"י פסק כמר בר ר"א בר ממיפך שבועה ואודיתא.
עוד מצאנו באו"ז ח"א סי' תמ"א בשם ריב"ן שמצא בתשובות הגאונים, דלית הלכתא כמר בר ר"א בר ממיפך שבועה ואודיתא. ויש לתמוה שבאו"ז סנהדרין שם כתב פי' ריב"ן בתשובות הגאונים נמצא בכל דוכתא הלכתא כמבר"א בר ממכתב אודיתא ומיפך שבועה. ובכתובות צו א תוס' ד"ה אלמנה כתבו בשם ריב"ן כמו באו"ז ח"א סי' תמ"א.
וגם בענין פסקו של רב האי גאון ראיתי שערוריה. שהתוס' כאן ובשבועות שם וברא"ש שם ובאו"ז סנה' שם וכן בפסקי ריקאנטי סי' רס"ו, כולם כתבו בשם רב האי, ש"הלכה כמבר"א במיפך שבועה ואודיתא ובכוליה ש"ס לא". אבל הרי"ף כאן כתב בשם רה"ג, דהלכה כמבר"א בכוליה תלמודא בר ממיפך שבועה וחיוורי. וכן הרא"ש כאן כתב כן בשם רה"ג<sup class="footnote-marker">*</sup><i class="footnote">והרי שהרא"ש סותר את דברי עצמו בשבועות שם, והעיר על סתירתו הב"ח ח"מ סי' פז סעיף טז (ע"ש).</i>, וכ"כ הרמב"ם בפאר הדור סי' קסא בשם רב האי, דאין הלכה כמבר"א במיפך שבועה, וכ"ה במרדכי כאן רמז תש"ה, וכ"ה האמת כמו שמצאנו בספר משפטי השבועות לרה"ג שפסק בדאורייתא לא מהפכינן ובדרבנן מהפכינן, והשמיט דברי מבר"א ולא הזכירן כל עיקר (ובס' מקח וממכר שער כ"ו פסק כמבר"א באודיתא, ע"ש). ומאחר שראינו כי הראיה שהביא רב האי לפסקו-כפי שכתבו בשמו התוס' כאן ובשבועות וכן הרא"ש שם - הלא היא נמצאת לפנינו בתשובת רגמ"ה שהזכרנו למעלה והביאה לחזק פסקו של רבו ר' ליאון שהלכה כמבר"א במיפך שבועה, וכן בעיטור אות ח' ע' חוב כתב ראיה זו בשם רגמ"ה ורבו, לכן קרוב בעינינו שט"ס הוא בתוס' כאן ובשבועות וכן ברא"ש שם ובפסקי ריקאנטי, וצ"ל "רב ליאון" במקום "רב האי".
עוד מצאתי סתירה בפסקו של ר"ח, שבערוך ע' עטר א' כתב בשם ר"ח: וקיי"ל בכולא תלמודא הלכתא כמבר"א בר ממיפך שבועה וחיורא, וכן כתבו בשמו בתוס' כאן ובשבועות שם. וכתב הר"נ בחולין פ"ד (דפ"ג ע"ב), שכן היתה גירסת ר"ח בתלמוד שבועות שם. והנה פסק זה נמצא לפנינו בפי' ר"ח שבועות שם, אבל אין הכרח מדבריו שהיה גורס כן בתלמוד שם. אבל במרדכי כאן כתב בשם ר"ח דפסק דלית הלכתא כמבר"א<sup class="footnote-marker">*</sup><i class="footnote">וכבר העיר גם על סתירה זו הב"ח שם סעיף י"ז.</i>. ובאמת שכן הוא לפנינו בפי' ר"ח כאן, שכתב "וקיי"ל דלית הלכתא כמבר"א בהא", והמגיה כאן כתב דאפשר דט"ס הוא. אבל מדברי המרדכי רואים אנו שלא ט"ס הוא, אלא שחזר בו ר"ח, ולא נודע הי מינייהו דאחריתי. וכבר העירו כיוצא בזה בשבועות מ ע"ב תוס' ד"ה וחדא שחזר ר"ח שם ממה שפסק בשבועות, וכן ביבמות לט ב תוס' ד"ה אמר שר"ח חזר בפ' מצות חליצה מפסקו שלמעלה.
עוד מצאתי סתירה בפסקו של בה"ג, שלפנינו בהל' שבועה פסק, דהלכתא כמבר"א בכולי תלמודא בר ממיפך שבועה ואודיתא, וכ"כ בשמו באו"ז ח"א סי' תמ"א ובאו"ז סנהדרין שם וכן בשו"ת מהר"ם בר"ב (ד"פ) סי' רס"ג; אבל במרדכי שבועות פ"ו כתב בשם ה"ג דהלכה כמבר"א בר ממיפך שבועה וחיורי, ובכתובות צו א תוס' ד"ה אלמנה וכו' דומה הוא שה"ג עצמן תופסות כאותם שפסקו לית הלכתא כמבר"א במיפך שבועה ואודיתא. ועי' הלכות פסוקות (ווירסייליס תרמ"ו עמ' 61) שפסק דלא כמר בר רב אשי במיפך שבועה, ובאודיתא (עמ' 62) סתם ולא הכריע.
<h2>דף ל:</h2>
(ל ע"ב רש"י) <b>ד"ה בגבה בין קשרי אצבעותיה.</b>—תמוה, שבנדה (נב ב) מוכח דגבה לאו היינו קשרי אצבעותיה (ע"ש). ובנדה שם כתב רש"י: "בגבה תחת אותו מקום", ולכך אפשר שגם כאן יש להגיה ברש"י: "עגבותיה" (במקום "אצבעותיה"). ובערוך ע' גב ב' פירש בשם ר"ח, דגב היינו כף מקום תפוח למעלה מן הערוה, וכריסה היינו מקום שערי הערוה, ושתיהן במקום אחד.
<h2>דף לא.</h2>
(לא א) <b>הא קמ"ל דבההיא אין הלכה כרשב"ג הא בכולהו הלכה כרשב"ג לאפוקי מהא דארבב"ח וכו'.</b>—עי' שו"ת הגאונים חמדה גנוזה סי' ל"ח דיש בו נוסח אחר: מהו דתימא בהא הוא דאין הלכה כרשב"ג הא בכולהו הלכה כוותיה קמ"ל דלא (פי' דאין שום כלל דהלכה כרשב"ג אלא היכא דמפורש שהלכה כמותו או דאיכא טעמא, וכ"ש הרי"ף ב"ב קעד ב: "והדין כללא לאו דוקא הוא דלא אמרינן הלכתא כרשב"ג אלא עד דאיכא טעמא") לאפוקי מהא דארבב"ח וכו'. [ועי' נוס' כתבי יד בד"ס.]
<h2>דף לז:</h2>
(לז ב תוספות) <b>ד"ה מכנף וכו' שאין בני א"י אומרים קדושה אלא בשבת וכו'.</b>—עי' במס' סופרים פ"כ ה"ז. ומצאתי בתשובה לגאון מגניזת מצרים ע"י גינצבורג, שבעיירות א"י, שאין בהן בבלאין אין אומרים קדוש אלא בשבת ויו"ט בלבד.
<h2>דף לח:</h2>
(לח ב) <b>אדה"ר בלשון ארמי סיפר וכו'.</b>—נראה פירושו, שגם בלשון ארמי סיפר, שהרי אין במקרא שהביא לראיה רק מלה אחת ארמית "יקרו" שטעמו בלה"ק "נכבדו"<sup class="footnote-marker">*</sup><i class="footnote">ועי' מ"ש במגלה ט ב, שהביאו מהמקרא "וכל הנשים יתנו יקר לבעליהן", דיקר לשון ארמית.</i>. וכן אמרו בב"ר פי"ח על הכתוב "לזאת יקרא אשה כי מאיש לקחה זאת": "מכאן שנברא העולם בלה"ק" (ומובא ברש"י עה"ת שם).
עוד י"ל שדעת רב ששפתו הראשונה של האדם היתה ארמית, ורק לאסמכתא בעלמא הביא את המקרא הזה. ומעט מעט נתרחב ונתחלף לשון זה בארצות ומקומות ללשון הקדש, אשר מוצאו מקדם הוא לשון ארמי. ודעת ב"ר הוא להפך, שהשפה הקדמונית היא לה"ק, וממנה יצאה לשון ארמית. ושם הביאו ראיה מזה, שלא מצינו בשפה אחרת, דשם האיש והאשה יהיו ממלה אחת, וגם בלשון ארמית שם האיש "גברא" ושם האשה "אתתא". אבל כבר הסכימו החוקרים לדעת רב, שהשפה הראשונה היתה ארמית. ואכמ"ל.
<h2>דף לט.</h2>
(לט א) <b>מפלגך לעילאי דהורמיז מפלגך לתתאי דאהורמיז וכו'.</b>—פירש"י דחוק מאד. והעיקר כפירוש רמ"ה כאן, שדעת האמגושי ששר אחד ברא מחציו ולמעלה, שהן איברים חשובים ומלאכתן חשובה ונקייה; ומחציו ולמטה בראו שר אחר, שהרי מלאכתן נבזה ומאוסה ומלוכלכת. וענין זה הוא ע"פ הנודע, שהאמגושים היו כהני כת הפרסיים המאמינים בשתי רשויות, רשות הטוב ורשות הרע, ונתחברו יחדיו הטוב והרע בכל הדברים שנבראו<sup class="footnote-marker">*</sup><i class="footnote">והן מהדעת החמישית שהביא רס"ג בס' האמונות והדעות מאמר א'.</i>, והרשות הטוב מכונה אצלם "הורמיז", ורשות הרע "אהורמין" (וכגירסת התוס' כאן בשם ר"ת). ונמצא בשו"ת הגאונים (ד' ליק סי' צ"ט), וכן בעין יעקב חגיגה פ"ב בשם רה"ג, שכתב על אחר שחשב שיש שתי רשויות כאלו האמגושים שאומרים הורמיז ואהורמין מקור טוב ומקור רע, מעין אור וחשך.
<h2>דף מב.</h2>
(מב א תוספות) <b>ד"ה העוסקים וכו' אבל לא דיני ממונות והא דאמר וכו'.</b>—משמע מדבריהם דשכור מותר לדון דיני ממונות. וזה פלא דמאחר שאסור להורות מפני שאין דעתו מיושבת עליו מאליו מובן שאסור לדון דיני ממונות. ומה שאמרו כאן "לא היו שותין יין כל היום כולו" לאו משום שבד"מ מותר לשתות יין, אלא שבד"מ אינו אסור אלא בשעת משא ומתן וגמר דין, וגומרין אותו מיד, ואינם צריכים הלנת הדין; אבל דיני נפשות צריכים הלנת הדין ומשא ומתן כל היום, לפיכך היו אסורים ביין כל היום כדי שיוכלו לשאת ולתת בדינו בדעה צלולה כל היום כולו. ושוב מצאתי בשו"ת מהרי"ק שרש ק"ע (מובא בד"מ יו"ד סי' רמ"ד אות ו), שהניח דברי התוס' בצ"ע.
<h2>דף מג:</h2>
(מג ב משנה) <b>שכל המתודה יש לו חלק לעוה"ב וכו'.</b>—עי' מ"ש בב"מ נח ב.
<h2>דף מד.</h2>
(מד א) <b>הראוי לשריפה לשריפה הראוי לסקילה לסקילה.</b>—בפר"א פל"ח איתא "סקלם באבנים ושרפם" פי' תרתי ממש ושלא כמו שאמרו כאן (ועי' יפ"ע כאן).
<h2>דף מד:</h2>
(מד ב) <b>אמרה רוח פסקונית וכו' ג' שמות יש לו פיסקון איטמון סיגרון.</b>—פי' ר"ח כאן: מלאך הוא כדכתיב עושה מלאכיו רוחות. ורש"י פירש שהוא גבריאל, וכתב ע"ז בהגהות הגר"א "אינו כן", וטעמו שמצינו בברייתא דשיעור קומה (שבס' רזיאל דף ל ע"ד מדפוס יוזעפאף תרל"ג): "א"ר ישמעאל אני ראיתי וכו' מלאך שר הפנים ששמו מטטרון רוח פסקיניה פסקין אטמון הגרון סגרון וכו'". ומזה יוצא שהם שמות מט"ט. שוב מצאתי בס' כתב תמים לר' משה בן חסדאי שכתב על רוח פסקנית: י"מ שהוא מטטרון. ובא"ב דר"ע מונה בע' שמותיו: רוח פסקונין וכן איטמון וסיגרון.
<h2>דף מה:</h2>
(מה ב) <b>גואל הדם הוא ימית את הרוצח מצוה בגואל הדם וכו'.</b>—רש"י מפרש ברוצח שוגג שיצא חוץ לעיר מקלטו (וכן משמע במכות יב א, ע"ש). אבל הרמב"ן כתב במ"ע שהוסיף על מנין הרמב"ם סי' יג, שמקרא זה מיירי ברוצח מזיד, כמו שיראה המסתכל בענין. ועי' רש"ש כאן, שכתב שכן דעת רמב"ם בהל' רוצח פ"א ה"ב (וע"ש במל"מ). ועי' חות יאיר סי' קמו, שנעלמו ממנו דברי רמב"ן הללו. עוד שם מקשה על מה שאמרו כאן "דהוה רוצח וגואל הדם שני כתובים הבאין כאחד" מה ענין ילפותא דמעמידין לו גואל למה שרשות להורגו בכל דבר והוא זר וצ"ע. אבל כבר נתיישב זה היטב בדברי רמב"ן שם שכתב: "שענין מקרא זה הוא, שנצטוינו בענין הרוצח אחר שנתחייב מיתה בב"ד שיבקשנו גואל הדם וירדוף אחריו וינקום נקמתו ממנו, שיביא אותו לב"ד ויומת כמשפטו, או שירצח אותו הגואל אם לא יוכל לו ב"ד". וביאור דבריו, שאם גואל הדם לא יוכל להביאו לב"ד ה"ז יכול להורגו בכל מיתה שהיא, והרי הם שני כתובים ממש.
<h2>דף מו:</h2>
(מו רע"ב) <b>משהין אותו עד סמוך לשקיעת החמה וכו'.</b>—פי' שאם יתלוהו בבקר חוששים שמא יתרשלו ולא יתירוהו מיד ויניחו אותו תלוי עד סמוך לשקיעת החמה, ואז יתירוהו שלא לעבור על עשה ול"ת, והרי יהיה תלוי זמן רב בביזוי, לכך ציוו חכמים להשהותו עד סמוך לשקיעת החמה (ועי' רש"י פי' אחר בזה), וכעין זה במס' שמחות פי"ב (ועי' מ"ש שם).
והנה ברור שאם עברו ולא התירו אותו עד אחר שקיעת החמה עוברים בעשה. אבל יש להסתפק אם עוברים גם בל"ת, בלא תלין נבלתו על העץ, מאחר שאין כתוב כאן "עד בקר" (כמו "ולא ילין חלב חגי עד בקר", שמ' כג יח; "ולא ילין לבקר זבח חג הפסח", שם לד כה) עובר בל"ת כיון ששקעה החמה מיד, או שמא אינו עובר עד עמוד השחר.
<h2>דף נב.</h2>
(נב א משנה) <b>ונותנין סודר קשה לתוך הרכה וכו'.</b>—טעם הדבר פירש רש"י: "מפני שהרכה אינה חונקת". ועי' בחדושי רמ"ה שהוסיף עוד טעם, שהרכה אינה חזקה ונקרעת בקל, אלא שהיא מגינה על בשרו, לכן נותנין סודר קשה בתוכה. אבל מצינו בירושלמי כאן: "ויתן קשה בפני עצמו אמרין שלא ימות שכן מצינו שבשעה שסתם חזקיה את מוצא מימי גיחון העליון במנים דקים סתמן". והוא סתום וחתום, וברור אצלי שיש בו השמטה וט"ס, וכצ"ל: "ויתן קשה בפני עצמו שלא יתנוול (פי' שהקשה מחבל, וכפירש"י) ויתן רכה בפני עצמו (והסופר השמיט מן "עצמו" עד "עצמו") אמרין שלא ימות (פי' שקרוב למות לפני שיקיימו בו מצות שריפה, מפני שהרך חונק הרבה יותר מקשה, וכעין זה בשבת נז א, ע"ש) שכן מצינו שבשעה שסתם חזקיה את מוצא מימי גיחון העליון במוכים רכים (פי' כמו מוך שבאזנה ומוך שבסנדלה, שבת סד ב, והוא של צמר; וכעין זה בגטין סח א: וסתמינהו בגבבי דעמרא) סתמן". וזה טעם יפה. ומה שגם בנחנקים הצריכו את הקשה בתוך הרכה (לקמן ע"ב) הוא משום שלא רצו חכמים לחלק בין הנהרגים לנחנקים, שלא יחליפו, לכך תקנו מעשה שניהם באופן אחד. וכעין זה כתב הל"מ הל' סנה' פט"ו ה"ג (ע"ש). [ועי' שתא"י 520.]
<h2>דף נב:</h2>
(נב ב) <b>ב"ד של צדוקים הוה.</b>—נ"ל שמעשה זה היה בימי הכה"ג חנן בן שת מבית חנין, והוא כעשר שנים לפני חורבן הבית. ובס' קדמוניות היהודים מצינו, שכה"ג זה צדוקי היה, וגם הושיב סנהדרין שהיו צדוקים, וכל אלה שעמדו למשפט בפני הסנהדרין שקדמו להם, שהיו מהפרושים שבו הצדוקים והעמידום בפני בית דינם אחר שכבר יצאו זכאים וגם הרשיעו אותם ודנו אותם למות.
<h2>דף נו.</h2>
(נו א) <b>אימא פרושי שמיה הוא.</b>—עי' רש"י שכתב "באותיותיו ופירושיה", דהיינו הוגה השם באותיותיו כפי קריאתו לבטלה, דהיינו שם הוי"ה והוא שם המפורש (עי' מ"ש בקידושין עא ב) משום דהיה קשה לו מ"ש למטה "ודילמא עד דעביד תרוייהו". ואם "פרושי שמיה" כפשוטו הרי כל שמקלל את השם הוא מוציא שם המפורש לבטלה. אבל מצאנו בפי' ר"ח שביאר: "ואב"א אמר קרא ויקב ויקלל למימרא דנוקב קללה הוא", דמוסב אלמעלה להוכיח דנוקב אינו מיברז ושפיר פריך "ודילמא עד דעביד תרוייהו", דהיינו מיברז וקללה. ולפ"ז "פרושי שמיה" באורו כפשוטו.
<h2>דף נט:</h2>
(נט ב) <b>ת"ש ובכל חיה הרומשת על הארץ ההוא לאתויי נחש וכו'.</b>—עי' ע"ז טז ב: "וחיה גסה מיהת מאי מלאכה עבדא? אמר אביי אמר לי מר יהודה דבי מר יוחני טחוני רחיים בערודי". והרי שיש חיה העושה מלאכה גם אחר שנתקלל הנחש.
<h2>דף ס.</h2>
(ס ע"א) <b>ש"מ שם בן ארבע אותיות נמי שם הוא וכו' מ"ד עד דאיכא שם רבה וכו'.</b>—לפי' רש"י "שם רבה" הוא שם המפורש בן מ"ב אותיות. ופלא שבסוכה (מה א) כתב רש"י, דשם של ע"ב שמות הוא שם המפורש. ומ"מ מפשטות לשון התלמוד כאן משמע, דכל שם שהוא גדול מד' אותיות ה"ז "שם רבה". וכ"כ הרמ"ה בחדושיו כאן: "שם רבה כגון שם בן מ"ב אי נמי שם בן י"ב". והיינו דכל שכן שהוא חייב על כל השמות שהם יתירים מד' אותיות (ועי' קידושין עא א).
ושיטה אחרת יש להרמב"ם בזה במורה ח"א פס"ב, דשמות בן י"ב ומ"ב הם למעלה בקדושה משם א־דני בן ד' אותיות ולמטה משם הוי"ה (ועי' קידושין שם בארנו טעמו בזה). ומ"מ בהל' ע"ז פ"ב כתב, שנסקל על נקיבת שם אדנות והוי"ה, והשמיט את השמות הגדולים. וטעמו שהוא פירש כאן שם בן ד' אותיות היינו שם אדנות, ושם רבה היינו הוי"ה<sup class="footnote-marker">*</sup><i class="footnote">כ"ש בס' כתאב אלרסאייל בהשגת רמ"ה ותשובת חכמי לוניל, שנדפס בפריש תרל"א, עמ' ח ומ"ז.</i>. ואף דשם בן י"ב ושם בן מ"ב הם למעלה בקדושה משם אדנות מ"מ אינו חייב עליהם, שלא נתחייבו אלא על השמות הכתובים בתורה בלבד.
(שם תוספות) <b>ד"ה המלך קרע תימה היאך אמרו למלך מה ששמעו וכו'.</b>—נראה ברור, שהם לא אמרו למלך מה ששמעו בפירוש, אלא ש"רבשקה בירך את ה'", ומאחר שאלו היו אומרים לו בפירוש היה חזקיה חייב לקרוע מה"ת, לכך החמיר חזקיה על עצמו וקרע על שמועה זו. אבל הם עצמם אפי' אם חזרו ואמרו בפירוש לא היו חייבין לקרוע מפני שכבר קרעו, לכך עתה שלא אמרו בפירוש לא החמירו על עצמם לקרוע. וראיתי בשו"ת מהרי"ק סי' צ' שתירץ בשם תוס' שיטה, "שבאותה אמירה גמרו את דינו לכשימצאוהו". וזה פלא שהרי אין גומרים דינו של אדם אלא בפניו. ועי' בהגהות הרש"ש כאן.
<h2>דף סד.</h2>
(סד סע"א) <b>אחד למולך ואחד לשאר ע"ז חייב ר"א בר"ש אומר וכו'.</b>—עי' פירש"י דת"ק דסובר דאף לשאר ע"ז חייב קסבר מולך נמי ע"ז היא וכו', ולא כך דעת הרמב"ם שכתב (הל' יסודי התורה פ"ה ה"ד): "שנאמר בנותן מזרעו למולך וכו' ונתתי אני את פני וכו' ומה אם ע"ז שהיא חמורה מן הכל העובד אותה באונס אינו חייב כרת", הרי שפסק דמולך נמי ע"ז היא, ובהל' ע"ז פ"ו ה"ג כתב: "העושה עבודה זו לע"ז אחרת חוץ ממולך פטור". וגם מדבריו אלה משמע דמולך ע"ז היא, כ"ש בכ"מ שם (ע"ש).
וראיתי בס' מרגניתא טבא על ס' המצות להרמב"ם שרש ח', שנדחק מאד ליישב את דברי הרמב"ם ע"פ פירש"י. אבל העיקר הוא, שהרמב"ם פירש כאן להיפך, דת"ק סבר מולך לאו ע"ז הוא, אלא שהתורה אסרה מעשה כזה, להעביר בנו באש, ובין שעשה בפני המולך ובין בפני כל ע"ז שהיא ה"ז חייב. אבל ר"א בר"ש סבר דמולך ע"ז היא<sup class="footnote-marker">*</sup><i class="footnote">ועי' לקמן עד א: ר"א דר"ש וכו' סבר כאבוה דאמר עונשין מן הדין ואתיא שבת בחילול חילול מע"ז. ופירש רש"י דכתיב "ומזרעך לא תתן להעביר למולך ולא תחלל". והרי שר"א בר"ש סבר דמולך ע"ז היא. ועי' במהרש"א שנדחק ליישב זה.</i> ודרכה לעובדה במעשה כזה, לפיכך אם עשה זה למולך דווקא חייב מפני שהיא עבודתה כדרכה, אבל אם עשה כן לע"ז אחרת, שאין דרכה בכך פטור, כאלו זרק אבן לפעור או פער עצמו למרקוליס. ויצאה ע"ז המולך מכלל כל ע"ז להלכותיה ללמד בדבר חדש, שאינו חייב עד שימסור ויעביר ושלא יעביר אלא מקצת זרעו ועוד הלכות אחרות הנאמרות בה. והיינו מ"ש הרמב"ם בהל' ע"ז שם: "לפיכך העושה עבודה זו לע"ז אחרת חוץ ממולך פטור". ועי' בכ"מ ול"מ שם, שנדחקו מאד בלשון "לפיכך". והא דאיתא למטה (סע"ב): "ולמ"ד מולך ע"ז היא כרת במולך למה לי למעביר בנו שלא כדרכה"<sup class="footnote-marker">*</sup><i class="footnote">שא"א לפרש שם כפי' רש"י לפי שיטת הרמב"ם, ובלאו הכי נדחקו התוס' ליישב זה כפי פי' רש"י.</i>, היה נראה לפרש "שלא כדרכה" שלא כדרך העברה אף מכרת. לכך צ"ל שהרמב"ם פירש "שלא כדרכה" היינו שלקח צרור או קיסם ועשאן למולך והעביר מזרעו לפניו דחייב וכר' חנינא בן אנטיגנוס דלמטה.
וכביאורנו במחלוקת ת"ק ור"א בר"ש מוכח בירושלמי פרקין הי"ג [כה ע"ג], והכי איתא התם: "ר' לעזר ביר' שמעון אמר מולך בכלל ע"ז היה ויצא לידון להקל עליו שלא יהא חייב אלא על יוצאי יריכו". וראיתי גם להרמב"ן עה"ת (קדושים כ ה) שכתב, ד"למ"ד מולך ע"ז היא לשון מולך אינו שם לפסל וצלם מיוחד אלא שם לכל נעבד בכללם כל שתמליכנו ותקבלנו עליך כאלוה". וזה עולה יפה כביאורנו, אלא ששאר דבריו נפלאים מאתנו, דשם מבואר שדעתו כפירש"י, דלמ"ד מולך ע"ז היא ה"ז חייב במעביר לכל ע"ז שהיא. ומוכרח דר' חנינא בן אנטיגנוס שאמר כאן "לשון מולך כל שהמליכוהו עליהם אפי' צרור או קיסם" אתא כמ"ד מולך לאו ע"ז היא וכפרש"י כאן. וצ"ע.
(שם תוספות) <b>מרקוליס אומר ר"ת קילוס שמה וכו'.</b>—במוסף ערוך ע' מרקוליס כתב, שהוא שם ע"ז "מרקוריס" (Mercurius), ע"ז העומדת בפרשת דרכים. ושלא להזכיר שמה החליפו חז"ל אות רי"ש באות למ"ד. והוא שלא כדעת ר"ת.
<h2>דף סה:</h2>
(סה ב) <b>קברו של אביו יוכיח שאין מעלה עשן בשבת.</b>—עי' רש"י שכל ימות החול נדון ונשרף. אבל כבר כתב הרמב"ן בשער הגמול שלו שבספר תורת האדם "דמקרה אחד לצדיק ולרשע בגופו אחר המות, ואיך יהיה הגוף הזה בגיהנם וזה בטובת העוה"ב. והרי הם קבורים לפניך בקבר אחד או הם גנוזים בביתך בתוך ארון אחד, הרי שאין עונש אלא לנפש". ולפיכך כתב על מה דאיתא בחגיגה (טו ב) "סלק קוטרא מקבריה דאחר" דמעשה נסים היה לראות כן. וסתם ולא כתב ענין קברו של אבי טורנוסרופוס דהכא. אבל בח"א למהרש"א בחגיגה שם כתב נמי, דזה שאר"ע קברו של אביו יוכיח היינו שר"ע העלה עשן בקברו בכל ימי השבוע ע"פ נס (ע"ש). אבל אין זה מחוור דכאן משמע, דעשן זה היה מצוי בקברו תדיר בכל ימות השבוע חוץ משבת, אף קודם שאלתו של טורנוסרופוס לר"ע, כמו בעל אוב וסמבטיון, שהיו אצלם דברים נודעים ומפורסמים בכל זמן. ומלבד זה אם ר"ע חידש את העשן אחרי שאלת טורנוסרופוס היה משיב לר"ע: אל תשיבני מאבי, שזה זמן רב שאף כל ימות השבוע לא העלה עשן. לכן נוח יותר הנוסח שבב"ר פי"א, דעל זה שא"ל ר"ע "המעלה את המת בזכורו יוכיח שאינו עולה בשבת", הלך טורנוסרופוס ובדק באביו ועלה כל ימי השבת, אבל לא בשבת, ולאחר שבת העלהו ושאלו: למה לא עלה? והשיב לו, שכאן הוא משמר את השבת בעל כרחו, שכל ימות השבת הוא נדון ובשבת הוא נח. וע"ש שהשמיטו הא דאין מעלה עשן בשבת. ואולי נאמר שאף כאן ענין "קברו של אביו יוכיח" היינו כשיעלה אותו באוב יאמר לו שאינו נדון בשבת, וזהו פירוש "שאין מעלה עשן בשבת". ושוב מצאנו בבאר הגולה למהר"ל מפראג באר ב' (דף ח ע"ג מדפוס ווארשא תרמ"ז) שכתב: "וכיוצא בזה מ"ש בפרק ארבע מיתות קברו של אביו יוכיח, וענין זה ג"כ שיודע היה ללחוש עד שידע שאביו לא היה נדון בשבת". אבל אין זה מחוור.
<h2>דף סז:</h2>
(סז ב) <b>כשפים שמכחישין פמליא של מעלה.</b>—פירש"י: "שעל מי שנגזר לחיות ממיתין". אבל ר' בחיי (משפטים כב יז) כתב בשם ר"ח: "פי' מכחישין נראין כאילו מכחישין, כי אין לכשפים פעולה כי אם מה שיגזור השי"ת. וכענין שא"ר חנינא לאותה אשה: אין עוד מלבדו כתיב. ואע"ג דשנינן "שאני ר"ח דנפיש זכותיה", שינויא הוא ולא סמכינן עליה". ועי' שו"ת ריב"ש סי' צ"ב. ועי' דרשות הר"נ דרוש ד' שהוכיח מכאן שהוא ענין אמתי ולא מדומה עד שתמה למה אסרה אותו התורה, וניחא ליה ע"פ פירש"י כאן, שהכשפים ע"י מלאכי חבלה הם נעשים.
<h2>דף סח.</h2>
(סח סע"א) <b>למוצאי שבת פגע בו ר"ע מן קיסרי ללוד.</b>—משמע שר"ע לא היה בקיסרי בשעת פטירתו של ר"א, אבל למעלה מבואר שע"ש עם חשיכה כבר היה ר"ע אצל ר"א. וההכרח לומר שר"ע יצא בשבת מקיסרי למקום אחר הסמוך לה בתוך התחום לפני שנפטר ר"א.
<h2>דף ע.</h2>
(ע רע"א משנה) <b>וישתה חצי לוג יין האיטלקי.</b>—פירש"י: "יין האיטלקי טוב ומעולה הוא וממשיך בתריה אבל בחמרא אחרינא אינו חייב בחצי לוג". וזה פלא שלפחות היה להם לבאר במשנה או בברייתא או באחד התלמודים כמה ישתה משאר יינות כדי שיהא נקרא סובא. והנה הרמב"ם (הל' ממרים פ"ז ה"ב) לא הזכיר אלא יין סתם. והעירו ע"ז בהג"מ, וכ"מ ורדב"ז שם שניהם לדבר אחד נתכוונו, דתנא יין משובח שבארצו נקט אבל לאו דוקא אלא יין משובח לפי המקום והזמן (ע"ש). ואין זה מחוור, שהרי הרמב"ם סתם דבריו ולא פירש לפחות דצריך שישתה היין החשוב והמשובח ממיני יינות לפי המקום והזמן. לכן נראה שסובר הרמב"ם, שא"א לומר, שלא חייבה תורה אלא ביין האיטלקי בלבד ולא ביין של א"י. ואם הלכה למשה מסיני כן הוא היו מפרשים זה בתלמוד. לכן פירש הוא ש"האיטלקי" אינו תואר היין אלא על התרטימר והלוג שהם במדה ובמשקל איטלקי. והנה כבר שנינו בכלים פי"ז מי"א "מדת הלח והיבש שיעורן באיטלקי זו מדברית", וזה כלל גדול לכל שיעורי מדות לח ויבש הנזכרים סתם בכל הש"ס, שהם מדה מדברית הקטנה, ולאפוקי מדה ירושלמית הגדולה ממנה. וכ"ש הציפורית שהיא גדולה גם מירושלמית כנודע. ומ"מ הוצרך רבי לשנות אף כאן שהיא מדה איטלקית משום תרטימר, שהוא משקל, משום שלא בכל מקום שיערו במשקל אחד, והודיע כאן שהוא במשקל האיטלקי. והרמב"ם שלא פירש (בהל' ממרים שם) שהן במשקל ומדה איטלקית, סמך על מה שכלל בהל' עירובין פ"א הי"ב שיעור כל המשקלות והמדות שהוא מזכיר בספרו (ע"ש). וכפירושנו מוכיחה גירסת הערוך ע' איטלקי שהעתיק "וישתה חצי לוג יין באיטלקי" בבי"ת, וכ"ה הנוסח בסדר המשנה שבירושלמי כאן. וזה כעין מה ששנינו בשביעית פ"א מ"ב "ככר דבילה של ששים מנה באיטלקי". עוד שנינו בריש קידושין "פרוטה א' משמונה באיסר האיטלקי". והיינו נמי משום דשיעורי המטבעות לא נתבארו בכלים שם, לכן פירשו השיעור במקומו שם.
עוד ראיה לפירוש זה מדשנינו בסיפא "שתה כל משקה ולא שתה יין אינו נעשה בן סורר ומורה", ולא שנה רבותא יותר 'שתה כל יין ולא שתה יין האיטלקי אינו נעשה בן סורר ומורה', ש"מ שאין הפרש בין יין ליין.
עוד מצינו בעירובין (סד א) שאמר ר"ג: "כלום שתינו רביעית יין האיטלקי וכו' ולמדנו שרביעית יין האיטלקי משכר" גם בזה נראה דמלת "האיטלקי" היא תואר לרביעית ולא ליין. ואף דשם אמרו "שאני יין האיטלקי דמשכר טפי", והרי מבואר דהאיטלקי הוא תואר על היין, אינו אלא שינויא בעלמא; אבל לפי מה דמסקינן התם "רכוב שאני" אין אנו צריכים עוד לדחוק ולומר דיין האיטלקי משכר טפי. ושפיר י"ל דהאיטלקי הוא תואר לרביעית. וה"נ משמע בירושלמי ע"ז (פ"א ה"ט, מ סע"א), שבאותו ענין הנוסח שם: תאמר ששתינו רביעית יין באיטלקי וכו' מדבריו למדנו שרביעית יין<sup class="footnote-marker">*</sup><i class="footnote">ונשמטה שם מלת האיטלקי, כי אין הפרש כל עיקר בין יין ליין, וכן נשמטה מלה זו בתוספתא פסחים פ"ב (ע"ש).</i> משכרת. וענין זה משולש בויק"ר פל"ז: "משער את רביעית יין באיטלקית וכו' ולמדנו כי רביעית יין משכרת". [ובדפוס שאלוניקי: שאני רביעית יין וכו', ועי' ד"ס.]
עוד מצינו בירושלמי שבת רפ"ח ופסחים רפ"י ושקלים פ"ג ה"ב: "תני ר' חייא ארבע כוסות שאמרו ישנן רביעית יין באיטלקי", ועניינו ברור שהרביעית היא במדה איטלקית, וכמו שנתבאר למעלה, ודלא כמו שפירשו המפרשים שם "ביין האיטלקי" (ע"ש). שוב מצאנו בחדושי הרמ"ה כאן שכתב: "וישתה חצי לוג יין באיטלקי חצי לוג יין בלוג האיטלקי שהוא גדול מלוג מדברי, ומאן דמפרש האיטלקי איין לא חש לקימחיה". והנה עיקר פירושו סיוע לפירושנו, אלא דזה שכתב דלוג האיטלקי גדול מלוג מדברי שגגה היא, שהרי משנה שלימה שנה רבי, דהאיטלקי זו מדברית, וכמו שנתבאר למעלה. ואולי ט"ס יש שם.
<h2>דף עג.</h2>
(עג א) <b>ואחד חייבי כריתות מצילין אותן בנפשן אלמנה לכה"ג וכו' אין מצילין וכו'.</b>—יש לנו ספק בנדה אם מצילים אותה בנפשו, דמדתני "חייבי כריתות" סתם משמע דנדה אף היא בכלל חייבי כריתות, וכן בסיפא לא הוציאו מכללן אלא חייבי לאוין בלבד. אבל לפי הטעם "אפיגמה רבה קפיד רחמנא" (ע"ב), ופירש"י: "כגון עריות דכריתות שהן חמורות והויא חרפתה מרובה שהולד ממזר ונעשית זונה בבעילתו" נראה שאין נדה בכלל זה, שאין הולד ממנה ממזר (יבמות מט א) ואינה נעשית זונה (רמב"ם הל' אסורי ביאה רפי"ח), ועי' יבמות נג ב.
עוד אנו מסתפקים בכעין זה, שכפי המבואר לקמן (עד א) בגילוי עריות יהרג ואל יעבור אם גם הנדה היא בכלל זה, שהרי פעמים שאין הנדה בכלל העריות שאמרו חכמים, כמו ביבמות (נג ב): "וכן הבא על אחת מכל העריות שבתורה וכו' פסלה", ואין הנדה בכלל זה. עוד שם (צד ב): "כל עריות שבתורה אין צריכות ממנו גט", ואין הנדה בכלל העריות. וכן יש הפרש בין נדה לשאר עריות לענין ההסתכלות בהן, שהתירו חכמים להסתכל במקומות המגולים שבאשתו נדה מה שאין כן בשאר עריות (עי' נדרים כ ע"א). וראה גטין ו ב, שלפי' רש"י שם "גילוי עריות" הנזכר שם היינו נדה, אבל לפי' ר"ח מובא בתוס' שם היא ערות אשת איש.
<h2>דף עג:</h2>
(עג ב) <b>ר' יהודה אומר אף האומרת הניחו לו שלא יהרגנה במאי קמיפלגי וכו'.</b>—בתוספתא סוף פי"א תני: "ר' יהודה אומר אם אמרה הניחו לו אין מצילין אותה בנפשו, ומפני מה מצילין אותה בנפשו שאם היו מוחין בידם באים על עסקי נפשותם". וביאור הענין, דר' יהודה סבר שהטעם דמצילין את העריות בנפשו של רודף הוא משום שזה רודף הוא להורגן, שאילו היתה האשה מוחה בו שלא יבוא עליה היה הורגה, והתורה אמרה הבא להורגך השכם להורגו. לפיכך אם היא אמרה, שאם לא יניחו לו יהרגנה, ואין הרואים יכולים להצילה ממנו, הרי שומעים לה ואין רודפים אחריו להורגו. וכעין זה בירושלמי סוף פרקין: "ר' יודה אומר אם אמרה הניחו לו אין מצילין אותה בנפשו, שאם ממחין הן על ידיו נמצאו באין לידי שפיכות דמים". וזה טעם יפה ופשוט, שלא כשיטת תלמודנו כאן.
<h2>דף עו.</h2>
(עו א) <b>מתקיף לה ר' יעקב אחוה דרב אחא בר יעקב.</b>—ביוחסין לא הביאו, רק בסה"ד. ונ"ל דט"ס כאן וצ"ל: "ר' יעקב אבוה דרב אחא בר יעקב", או "ר' יעקב בריה דרב אחא בר יעקב", או "ר' יעקב בר ברתיה דרב אחא בר יעקב".
<h2>דף עו:</h2>
(עו ב תוספות) <b>ד"ה והמלוה וכו' וקשה דבפ"ק דחגיגה אמרינן וכו'.</b>—באו"ז ח"א הל' צדקה סי' י"ד מתרץ דההיא דחגיגה כגון שהיו לו מאתים זוז חסר דינר, ורצו ליתן לו אלף דינרים שמותר לקבלן, ובא אחד והמציא לו דינר להשלים מאתים כדי להפסידו אלף שרצו ליתן לו. וזהו שאמרו שם "הממציא מעות לעני", וכאן אמרו "המלוה מעות לעני בשעת דוחקו" לטובתו.
<h2>דף עז.</h2>
(עז א) <b>כפתו לפני ארי פטור וכו'.</b>—לפירש"י משום שלא היה יכול להציל עצמו תמוה, דא"כ איך ניצל זה שכפתו בעצמו. ועוד שכבר אמרו בברכות (לג א): "נפל לגוב אריות אין מעידין עליו שמת". אבל מתוס' ד"ה כפתו לפני ארי משמע, דאפי' היה יכול להציל עצמו פטור, דהוה כסוף חמה לבוא או סוף צינה לבוא, וכ"ה דעת רמ"ה בחדושיו כאן (ע"ש). והרמב"ם בהל' רוצח השמיט דין ארי ויתוש, ואיני יודע טעמו.
<h2>דף עז:</h2>
(עז ב) <b>המשחקין בכדור שהרגו וכו' חוץ לארבע אמות חייב וכו' הב"ע בשותת וכו' מצא איתמר.</b>—בחדושי על הרמב"ם (הל' פרה פ"ט ה"ב) כתבתי שיש לתמוה על הרמב"ם שפסק בפ"ג הי"ב מהל' רוצח, דהמשחקין בכדור שהרגו חוץ לד' אמות חייב משום דכוחו הוא. ובהל' פרה שם כתב סתם דנפל פסול. וכן בפי"ב ה"ג שם כתב דנמצה פסול.
<h2>דף פא.</h2>
(פא א) <b>ונגמר דינו על עבירה קלה וחזר ועבר עבירה חמורה וכו'.</b>—צ"ע איך אפשר לדונו שוב בחמורה אם בעדים הרי היא עדות שאין יכולים להזימה, דגברא קטילא הוא (כמו טריפה, לעיל עח א) אם לא שעבר עבירה חמורה בפני ב"ד, כטריפה שם (ע"ש).
<h2>דף פה:</h2>
(פה סע"ב) <b>מכרו ועדיין ישנו ברשותו וכו'.</b>—פירש"י: "ברשותו ברשות הנגנב", וכ"ה דעת הרמב"ם בהל' גניבה פ"ט ה"ג; אבל לא כן דעת רמב"ן בפיה"ת (משפטים כא טז), אלא שעדיין ישנו ברשות הגנב, שהלוקח לא הוציאו אע"פ שנתן לו מעות.
ודע שבחדושי רשב"א ב"ק עט א כתב שלענין גניבת נפש אין מתנה בכלל מכירה, ולא נודע לנו מקור לזה.
<h2>דף פו:</h2>
(פו ב משנה) <b>אחד יושב על פתח הר הבית ואחד יושב על פתח העזרה.</b>—הנה בתוספתא רפ"ז ובירושלמי פ"א ה"ז איתא "אחד בהר הבית ואחד בחיל". ודעת הל"מ (הל' סנהדרין פ"א ה"ז) דתנאי היא, ואין זה מחוור. אלא שמה ששנינו "אחד יושב על פתח הר הבית" היינו מבפנים, וזהו שאמרו בתוס' וירוש' "אחד בהר הבית". ומה ששנינו "ואחד יושב על פתח העזרה" היינו מחוץ לעזרת נשים סמוך לפתח שנכנסים בו לעזרת נשים. והיינו מה שאמרו בתוס' וירוש' "א' בחיל", וזה ברור.
<h2>דף פח.</h2>
(פח א תוספות) <b>ד"ה קינויו מחול היינו דוקא קודם שנמחקה המגילה אבל לאחר מיכן אין יכול למחול.</b>—בהגהות הרצה"ח והרש"ש תמהו ע"ז מסוטה (כה א). אבל נראה שהתוס' סמכו כאן על הירושלמי (פ"ח ה"ו, כו ע"ב) דהתם איתא על דברי זעירה: "סברין מימר עד שלא נכתבה המגילה אתא מימר ואפי' משנכתבה המגילה ובשלא נמחקה המגילה אבל אם נמחקה המגילה לא בדא". ונעלמה מהם לפי שעה סוגית התלמוד שלנו בסוטה שם, ועי' מה שכתבנו בסוטה שם.
<h2>דף פט:</h2>
(פט רע"ב רש"י) <b>ד"ה עדו הנביא וכו' ובדה"י גבי יאשיה כתיב.</b>—העיר מהרש"א דליתא בדה"י. ומצאתי לרש"ב ז"ל בהערותיו לפסיקדר"כ (פיסקא ב' אות פה) שכתב דט"ס הוא בלשון, וצ"ל: "ובסדר עולם גבי שמעיה כתיב", והוא בס"ע פ"כ, וכעין זה יש גם ברש"י לקמן קד א ד"ה ומשרה.
(פט ב תוספות) <b>ד"ה אליהו וכו' ועוד י"ל דהא דקאמר אליהו ובדבריך עשיתי לא שא"ל הקב"ה וכו'.</b>—אבל בויק"ר פכ"ב איתא: א"ר שמלאי הקב"ה א"ל שנאמר ובדברך עשיתי. וכן בירושלמי תענית פ"ב ה"ח [סה ע"ד]: "א"ר שמליי דיבורא אמר ליה ובדברך עשיתי ובדיבורך עשיתי". ויש להגיה שם כמו בויק"ר "הקב"ה א"ל", וכן העתיק ביל' מלכים ר' ריד בשם ירושלמי תענית פ"ב.
<h2>דף צ.</h2>
(צ ע"א) <b>בכל אם יאמר לך נביא עבור על ד"ת שמע לו חוץ מע"ז.</b>—מכלל זה היה נראה שאפי' אם אמר הנביא לשפוך דמים ולגלות את הערוה שומעין לו. וזה פלא. ומצאתי בשו"ת רדב"ז ח"ב סי' תרנ"ב, שגם בעיניו יפלא דין שפיכת דמים, ונדחק לומר שהוא באופן שיש לו טעם כענין שאמרו (לעיל מו א) שב"ד מכין ועונשין שלא מן התורה כדי לעשות סייג לתורה (ע"ש). והנה נתיישב דין שפיכת דמים, אבל עדיין הפלא בגילוי עריות שנמנע מהיות בזה סייג לתורה, ולמה לא הוציאו כאן גם גילוי עריות. ותימה על הרדב"ז שלא התפלא גם על ג"ע.
והנה מצינו (ש"ב כא) שדוד עשה מעשה ומסר לגבעונים שבעת בני שאול להמיתם ולתלותם זמן רב. ולפי מה שאמרו ביבמות העבירם לפני הארון וכל שקלטו ארון למיתה. וא"כ י"ל דכ"ש שיכולים להרוג ע"פ נביא. אבל מצינו בירושלמי קידושין (פ"ד ה"א, סה סע"ב) שיטה אחרת בזה: "הריני מעבירן לפני המזבח וכל מי שהמזבח קולטו הרי הוא שלי" פי' שנשאר בחיים. ולפ"ז יש להתפלא: איך מסר דוד בני שאול להריגה ע"פ המזבח שלא קלטן? ועי' רמב"ם (הל' סנהדרין ספי"ח) שכתב, שהמלך יכול להמית בהודאת פיו וכ"ש בעד אחד ושלא בהתראה. וכתב עוד (הל' מלכים ספ"ג), ש"המלך הורג רבים ביום אחד ותולה ומניחם תלויין ימים רבים להטיל אימה ולשבר יד רשעי העולם". וכתב במגדל עוז שם: "בירושלמי", ואין זכר מזה בירושלמי. אלא שכן דרך מחבר זה לציין על דברי הרמב"ם, שלא מצא להם מקור מפורש, "בירושלמי". ויש להתפלא על הרדב"ז שם שסמך על קנה רצוץ, וגם הוא כתב "הכי איתא בירושלמי"<sup class="footnote-marker">*</sup><i class="footnote">וכבר העיר הרלב"ח בתשובותיו סי' נג והרש"ל בהקדמתו ליש"ש ב"ק, שאין לסמוך על ספר מגדל עוז. ורלב"ח שם כתב עליו, שבעל ספר זה לא היה מבין דברי הראב"ד כלל ברוב השגותיו ומרבה דברים לבטלה.</i>. והגאון מלבי"ם זללה"ה כתב בפירושו לש"ב כ"א, שזה נלמד משבעת בני שאול שם. אבל ערבך ערבא צריך, שהרי מיתתם ע"פ טעם זה נפלא מאד: וכי משום הטלת אימה על אחרים או סייג יהיה ביכולת המלך להרוג בנים על עון אביהם? היתכן כזאת? והנה מדברי הרמב"ם (מלכים פ"ג ה"ח) יוצא, דאף מי שמרד במלך אין רשות למלך להרוג אלא את המורד בעצמו ולא את בניו. והא דכתיב "כי לא היה כל בית אבי כי אם אנשי מות לאדוני המלך" (ש"ב יט כט) אינו אלא ע"פ מנהג מלכי קדם, שאם עמד מלך ממשפחה חדשה היה הורג כל בני משפחת המלך הקודם כדי שלא ימרדו בו (עי' ש"א כד כב). וגם מלכי ישראל היו נוהגים כן (עי' מ"א טו כט, טז יא). ועי' לעיל פט א: "אברהם בהר המוריה היכי שמע ליה יצחק וכו' אלא היכא דמוחזק שאני" והיינו שפיכות דמים, אלא שזה היה לפני מתן תורה (ועי' עוד לקמן צג א באחאב בן קוליה וצדקיה בן מעשיה).
ולפי פשוטו נראה כי דוד ידע שבני שאול כולם רוצים להרים בו יד והם מורדים במלך וחייבים מיתה, אלא שלא רצה להורגם לעיני השמש פן יאמרו שונאיו, שאין להם חטא מאומה, ורק שמיראתו שלא ישובו העם אליהם לבחור מהם מלך לכך הרגם ושפך דמי נקיים. וכאן בגבעונים מצא עלילה ומסרם להם, וכענין שאמרו בירושלמי פיאה (פ"א ה"א, טז ע"א): "רבי זעירא בעא קומי ר' יסא מפני מה נהרג אדוניה בן חגית מפני שתבע את אבישג השונמית? א"ל עילא היו מבקשין להתיר דמן של בעלי מחלוקת".
ונראה שענין זה של הגבעונים שכתוב בסוף ספר שמואל אינו כפי הסדר (כדעת ס"ע פי"ד) אלא שזה היה לפני מרד אבשלום<sup class="footnote-marker">*</sup><i class="footnote">וכעין זה כתב רש"י בשופטים יז א על ב' פרשיות של מיכה ופלגש בגבעה שבסוף הספר.</i>, ולכן אמר מפיבשת "כי לא היה כל בית אבי כי אם אנשי מות לאדוני המלך", וכתיב "השיב עליך ה' כל דמי בית שאול וגו'" (ש"ב טז ח), וכן הא דכתיב "ויאמר דוד הכי יש עוד אשר נותר לבית שאול וגו'" (ש"ב ט א) היה אחרי אשר כבר נהרגו שבעת בני שאול ולא נשאר עוד מיוצאי חלציו רק מפיבשת (וכן נראה מדה"א א ח). ולכן נתן לו דוד כל אשר היה לשאול ולכל ביתו.
<h2>דף צ:</h2>
(צ סע"ב) <b>שאלה קליאופטרא מלכתא את ר"מ וכו'.</b>—כפי הנודע פסקו המלכים במצרים לפני שנחרב הבית השני, ורק נציב רומי משל בה. לפיכך יפה הגיה ה' ב"ז באכר ז"ל בספרו אגדות התנאים (ח"ב עמ' 28) שצ"ל כאן: שאל פטריקא דכותאי את ר"מ, והיינו הזקן של הכותים, וכעין זה בב"ר פצ"ד ו'.
<h2>דף צא.</h2>
(צא א) <b>כשבאו בני אפריקי לדון עם ישראל וכו' וכנען אבוהון וכו'.</b>—עי' באר שבע שתמה ע"ז ש"בב"ר רפל"ז איתא בני יפת גומר ומגוג א"ר שמואל בר אמי זו אפריקא, וכ"ה בתרגום ירושלמי ואיך אמרו כאן "וכנען אבוהון דהנהו אינשי". ובב"ר פס"ב מייתי הך עובדא ולא נזכר כלל בני אפריקא רק "בני כנען" ואולי ט"ס הוא". ונראה לומר ע"פ מה דמתני במדר"י סוף פר' בא: כל ז' אומות נקראו ע"ש כנען. ועוד מצינו בירושלמי שביעית פ"ו ה"א: גרגשי פינה והלך לו לאפריקי. ולפיכך יש לכנות את הגרגשי כנען ובני אפריקא, ולכן במקום "בני אפריקא" דהכא איתא במגלת תענית פ"ג "כנעניים" וכן בב"ר פס"ב.
(צא סע"א) <b>א"ר ירמיה בר אבא מלמד שמסר להם שם טומאה.</b>—ביאור זה לפי דעתנו שדבר שהוא אסור בלא תעשה ומוזהרין עליו נקרא "שם" כמו במכות (ד א): "שלא השם המביאן לידי מכות מביאן לידי תשלומין". והנה כאשר רצה אברהם אבינו לשלח את בני הפילגשים מעל פני יצחק בנו אל ארץ קדם, אשר שם מקור הכשפים והקסמים כענין שנאמר "כי מלאו מקדם" (ישע' ב ו), וכן בלעם בן בעור הקוסם היה מקדם (במ' כג ז), היה אברהם מתיירא שלא ילמדו מהם מעשי הכשפים והקסמים והאסטרולוגיא<sup class="footnote-marker">*</sup><i class="footnote">היינו החוזים במזלות וכוכבים וכמו שאמרו בקה"ר פ"ז: מה היתה חכמתן של בני קדם שהיו יודעין במזל וכו'.</i>, שכל המעשים הללו מטמאים את האדם העוסק בהם ככתוב "אל תפנו אל האובות ואל הידעונים אל תבקשו לטמאה בהם" (ויק' יט לא), לכן מסר להם אברהם, שאלו הדברים מטמאים את המתעסק בהם ושהם מוזהרים להתרחק מן המעשים הללו. ועל ענין זה נתכוונו חז"ל במלים מעטות "שמסר להם שם טומאה". אחר זמן רב (ז"ך אלול תר"פ) מצאנו בספר מעשי ה' מעשי אבות ספכ"ה שכתב ע"ז: "ר"ל שמסר להם סימן שידעו איזה שם הוא של טומאה שיתרחקו ממנו" והוא קרוב לביאורנו.
<h2>דף צב:</h2>
(צב ב) <b>ביקש לגנות כל שירות וכו'.</b>—בתנחומא סוף פר' וארא וכן בשוה"ט פ"ה הנוסח: קלס נבוכדנצר בפסוק זה כשם שקילס דוד בס' תהלים, נבוכדנצר אמר משבח וכו'. וכאן לא רצו לומר שבח כזה על נ"נ והפכו אותו לגנאי.
(שם) <b>והומק סודו.</b>—כל הפירושים שכתב רש"י ז"ל דחוקים כמובן, והעיקר כמו שכתב הרש"ב ז"ל בהערה לתנחומא שהו"ל פ' נח אות קמד, שהנוסח בשהש"ר פ"ז יד "ונעשה נ"נ אימוס שירוף". ונכון יותר נוסח מ"כ שם "אימוק סירוס"<sup class="footnote-marker">*</sup><i class="footnote">[צ"ל: אמיקסרוס  חצי יבש.]</i>, אשר ביונית פי' "חציו שרוף", וכן מוכח בתנחומא פ' צו כ"ש במ"כ שם, וכן יש להגיה כאן.
<h2>דף צג:</h2>
(צג ב) <b>וה' עמו שהלכה כמותו בכל מקום וכו' מילתא דבדידיה נמי לא הוה ביה.</b>—פי' "הלכה כמותו בכ"מ", שכל מעשה שהיה עושה וכל עצה שהיה מייעץ לאחרים וכל דין שהיה דן בין בעלי הדין או מפשר ביניהם היו שומעים לו ועושים כדבריו ומצליחים במעשיהם. וכענין שאמרו "איזהו חכם הרואה את הנולד" (תמיד לב א), וכן כתוב בדוד "ויהי דוד לכל דרכיו משכיל וה' עמו" (ש"א יח יד). והיינו כמו שאמרו "ויהי דוד עושה משפט וצדקה וכו' איזה משפט שיש בו צדקה הוי אומר זה ביצוע" (לעיל ו ב). ואם היה דוד רואה בחכמתו, שאין הדין יכול להתקיים מאיזו סיבה שהיא היה מפשר ביניהם ע"פ הכרעת הדעת ועושה שלום ביניהם<sup class="footnote-marker">*</sup><i class="footnote">וכן עשה דוד חק ומשפט אשר כחלק היורד במלחמה וכחלק היושב על הכלים יחדיו יחלוקו (ש"א ל כד). ונראה כי מקודם היה המנהג בישראל שכל אחד שולל לעצמו, כענין שנאמר "אנשי הצבא בזזו איש לו" (במ' לא נג), וזה שנאמר "וחצית את המלקוח בין תופשי המלחמה היוצאים לצבא ובין כל העדה" (שם כז) לא היתה אלא הוראת שעה, שהרי נתנו חלק לכל העדה, אף לאלה שלא ישבו על הכלים. אבל דוד עשה לחק ומשפט, שהיורדים במלחמה יחלקו יחדיו עם היושבים על הכלים בלבד שלא יבואו לידי מחלוקת. ונהגו כמשפט זה אחריו, כי הלכה כמותו.</i> (וכבר הארכנו בזה בסוף ברכות). וענין זה לא היה במדתו של שאול, לכך לא היה מצליח במעשיו. וכן מצינו שאמר שאול "מות תמות יונתן" (ש"א יד מד) ולא נתקיים הדבר. וכן רצה להחיות את אגג ולהמית את דוד, ולבסוף נתהפכו הדברים, כי אין הלכה כמותו.
<h2>דף צד.</h2>
(צד סע"א) <b>כי מטו שוש.</b>—עי' באסיף תרמ"ט, שיש בארץ פרס "כפר שוש או שושן". אולי הוא שוש דהכא. [אבל לפנינו: שוש תרי, שיש לקרוא אותה כמלה אחת "שושתרי", והוא שם שושן בפרסית.]
<h2>דף צה.</h2>
(צה רע"א רש"י) <b>ד"ה ארי וכו' ובדוכתא אחריתי מפורש וכו'.</b>—נעלם ממני המקום, שאליו נתכוין רש"י זצ"ל.
(צה א רש"י) <b>ד"ה תמהיתו וכו' ודומה לו איתמה למיתב.</b>—לא מצאתי מקור מאמר זה.
<h2>דף צה:</h2>
(צה ב) <b>א"ל הקב"ה לגבריאל כשאתה יוצא לבשל פירות היזקק להם וכו'.</b>—לפי השקפה ראשונה אגדה זו נפלאה, ואנחנו נבאר דברי חכמים וחידותם ע"פ מה שאמרו בפסחים (קיח א) דגבריאל הוא שר של אש. וכוונת הענין שכשמו כן הוא, שהוא ממונה על כל הדינים והעונשים, אשר ה' שולח בבני אדם. ומשום שהגשמים יורדים בגבורות (כדאיתא בראש תענית), ולפעמים הם יורדים בזעף ומזיקים לזרעים ואילנות, שהם צורך בני אדם. ויקרה גם כן שהם ממיתים את האנשים, לכן הוא גם על הגשמים. וידוע כי בא"י זמן בישול הפירות הוא בניסן והוא זמן המלקוש (תענית ו א). ובעת ההיא מתו (עי' רש"י לישע' לח א, שנהרגו בליל א' של פסח) כל מחנה סנחריב בגשמים שירדו בזעף. "ויש אומרים בחטמן נשף להם ומתו" - ענין זה שהביא עליהם קטב מרירי ורוח זלעפות כמו רוח רעה הנודעת בפי יושבי מערב מדבר סהרא אשר באפריקא בשם "חאמאטאן", ובפי יושבי מדבר ערב שבאסיא-בשם "סאמוס", שדרכו לשאת בכנפיו חול ואבק הרבה, והוא כדבר הוות ימותת עד ארגיעה נפש כל בעל חיים אשר ישאף אותו אל קרבו ואין נסתר מחמתו (עי' שבילי עולם ראש חלק א'). "ור' ירמיה בר אבא אמר כפים ספק להם"-ע"פ מה שאמרו (ברכ' נט א) בסיבת הרעש: "ור' קטינא אמר סיפק את כפיו שנא' וגם אני אכה כפי אל כפי והניחותי חמתי", ועניינו כאן שנוע התנועעה הארץ ותרעש תחתם, וע"י הרעש מתו. "ור' יצחק נפחא אמר אזנים גלה להם ושמעו שירה מפי חיות" - ענין זה ע"פ הכתוב "ואשמע את קול כנפיהם כקול מים רבים" (יחז' א כד), ובתרגום יונתן ביאר זה, שאמרו שירה, ונאמר עוד שם "ואשמע אחרי קול רעש גדול ברוך כבוד ה' ממקומו וקול כנפי החיות משיקות אשה אל אחותה וקול האופנים לעומתם וקול רעש גדול" (יחז' ג יא-יב), ופירש"י שם: משיקות לשון נשיקה מקישות זו אל זו ושיר נשמע בהקשתן. וכן בפר"א פ"ד: "ומקול זעקת גלגלי המרכבה ברקים ורעמים יוצאין לעולם". וה"נ סבר ר' יצחק, שה' נתן קולות וברקים גדולים מאד על מחנהו, ומהם מתו כולם, והוא שריפת נשמה וגוף קיים, וכמאמר ר"א לעיל (צד א). ומצינו בפסיק"ר פיסקא לו: "בשעה שראה נבוכדנצר את גבריאל נזדעזעו כל איבריו ואמר זהו מלאך שראיתי במלחמתו של סנחריב שנדמה כזרבובית<sup class="footnote-marker">*</sup><i class="footnote">וכן העתיק בס' עבודת הקדש לבן-גבאי ח"ג פ"ה. אבל בילקוט זכריה הנוסח "כמין בובית", ובין כך אין ביאורה מבורר.</i> קטנה של אש ושרף את כל מחנהו". וכפי שיספרו אנשים שנפגעו פעם ע"י הרעם והברק היה נדמה להם כמו כדור קטן של אש בצבעים שונים, שהיה פורח ממקום למקום. ויש סמך לכל העניינות האלה במקראות שבישעיה (ל כז-לז). וידוע שבעת רעש בארץ יבואו רעמים וסער וסופה וגשם זועף יחד.
שוב לאחר זמן יצא לאור בשבועון מזרחי תרפ"ב מספר מ"ז מאמר גיהנם ותופת מה' מנדיל וואהלמאן, שהוכיח בספרו חזיונות ישעיהו, שסנחריב כשצר על ירושלם חנה סמוך לגיהנם בעמק רפאים או פגרים (ירמ' לא לט ותרגום שם). אז התפרצו להבות אש מבטן גיהנם, ומחנה אשור כקוצים כסוחים באש נצתו.
<h2>דף צז:</h2>
(צז ב רש"י) <b>ד"ה ותשקמו וכו' דהיינו לסוף אלף ות"י שנים כבר עברו ולא היה.</b>—כפי הנודע בזמנו של רש"י, שנפטר בתתס"ה לאלף החמישי, עדיין לא עבר קץ זה. ועל כרחנו נאמר, שסופר מאוחר כתב בצדו "כבר עבר ולא היה", ובטעות הכניסו זה בתוך פירש"י [והגר"א מוחק "כבר...".]
<h2>דף צח.</h2>
(צח א) <b>בר חיור גווני<sup class="footnote-marker">*</sup><i class="footnote">[בכ"י מינכן: חמר בר גונג, כ"י פלורנץ: בר חיור מאה גוונוג, ועי' ד"ס.]</i>.</b>—פירש"י: "כלום יש לך חמור<sup class="footnote-marker">*</sup><i class="footnote">[כנוסח שבדפוס שונצינו וברש"י שבע"י הראשון, בדפוסים חדשים: סוס.]</i> בר מאה גוונים. חיור מאה בלשון פרסי". והוא פי' דחוק. וכבר העיר על כך ילינק בספרו "שפת חכמים". והנכון כנוסח הערוך ע' כאר: מי אית לך כאר הזר גונא פי' יש מקום שקורין לחמור כאר וקורין לאלף הזר, והכי אמר לו יש לך חמור מאלף גוונים [בפרסית: %]. ובאור הענין דשבור מלכא התל בשמואל על משיח היהודים שיחכו לו בכל יום והוא מתמהמה לבוא מפני שעני הוא ורוכב על החמור שדרכו ללכת לאט, ואמר שרצונו לשלוח למשיח סוס רץ כמו ברק, וזהו "סוסיא ברקא" (כענין שנאמר "כברקים ירוצצו", נחום ב ה), למען יוכל למהר בדרכו לגאול אתכם. ושמואל ענה את הכסיל כאולתו: האם יש לך חמור יפה כזה שיש לו אלף מיני צבעים. כלומר: אנו מקוים ומאמינים שבימות המשיח יהיו לנו הרבה טובות וישועות ונחמות, שעדיין לא הגיע זמנן.
(שם) <b>והיכא יתיב אפיתחא דקרתא דרומי.</b>—עי' רש"י שפירש בשם רבו<sup class="footnote-marker">*</sup><i class="footnote">[כידוע פירוש פרק חלק אינו לרש"י, אלא לאחד מתלמידיו, והרב הוא רש"י.]</i>, שמשיח יושר בג"ע באותו צד שכנגד פתח עיר רומי. ונראה שטעמו מפני שהיה קשה לו הענין כפי פשוטו, שמשיח יהיה יושב בתמידות בעיר רומי, שרובה עובדי ע"ז. אבל אינו מוכרח, והעיקר כפשוטו, שכן מצינו בשמ"ר (פ"א לא): מלך המשיח שעתיד ליפרע מאדום יושב עמהם במדינה (פי' ברומי) שנאמר "שם ירעה עגל ושם ירבץ" (ישע' כז י).
(צח סע"א) <b>לכשיפול השער הזה.</b>—פירש"י שבעיר רומי היה אותו השער. אבל מצאנו בתנחומא בובר פ' וישלח סי' ח, שבטבריא היה מעשה זה.
<h2>דף צט:</h2>
(צט ב) <b>זה הלומד תורה לפרקים שנאמר כי נעים וכו'.</b>—עי' ערוך ע' דרפתק שגורס הא דאיתא כאן "שנאמר כי נעים וכו'" למעלה אחרי "טוביה לדזכי דהוי דרופתקי דאורייתא" והיא גירסא נכונה.
<h2>דף ק:</h2>
(ק סע"ב) <b>ר' ינאי אומר כל ימי עני רעים זה איסטניס וכו'.</b>—ר' ינאי עשיר גדול היה (עי' ב"ב יד א, שהיו לו ת' כרמים), וידוע כי העשיר הוא איסטניס. ור' יוחנן היה רחמני (עי' ירוש' כתוב' פ"ה ה"ה ל ע"א, ד"מן כל מה דהוה אכיל יהיב לעבדיה וכו'") וריב"ל היתה דעתו רחבה (עי' איכ"ר פ"ג טו, שהיו מעלים על שלחנו בכל יום כ"ד תבשילין ובשבת היו כופלין אותם). ומר' ינאי ור' יוחנן וריב"ל נקיש על ר' חנינא, שגם הוא אמר דבריו על פי דרכו.
<h2>דף קא.</h2>
(קא רע"א) <b>הקורא פסוק של שיר השירים ועושה אותו כמין זמר וכו'.</b>—עי' רש"י. אבל מצאנו במס' כלה רבתי, שאמרו עלה "היכי דמי כמין זמר כגון דזמיר ביה בהרהור". וביאור זה שעושה משיר זה זמר כמו שהאוהב מזמר לאהובתו ומהרהר בשעה שהוא שר בעבירה ועושה אותו כשיר עגבים. וברור שזהו מה שאמרו בחגיגה (טו ב) על אחר "זמר יוני לא פסק מפומיה" דהיינו נמי שיר חשק ועגבים. ועי' רי"ף ברכות רפ"ה ופיה"מ להרמב"ם אבות ספ"א.
<h2>דף קב:</h2>
(קב סע"ב) <b>דפרע קיניה מחריב ביתיה.</b>—בערוך ע' קן העתיק "דפרע קנאיה מחריב קיניה" פי' שמחריב הקן של עופות, והוא משל על בית האדם, וזו גירסא נכונה. [קנאיה גם בכ"י פלורנץ וילקוט.]
<h2>דף קג:</h2>
(קג ב) <b>מי שכתוב בו כונס כנד מי הים תעשה לו מסכה צרה.</b>—עי' מ"ש ע"ז מהרש"א בח"א. אבל לדעתנו נראה שרמזו כאן למ"ש בב"ר פ"ה ב: "כל העולם כולו מים במים ואתה אומר אל מקום אחד אתמהא וכו' דרך הקב"ה על מי בראשית וסילקן בים אוקיינוס". ועוד אמרו (שם ו'): "בנוהג שבעולם אדם מפנה כלי מלא בתוך כלי ריקן שמא כלי מלא בתוך כלי מלא כל העולם כולו מים במים ואת אמר אל מקום אחד אלא מכאן שהחזיק מועט את המרובה". ועוד בב"ב (עד ב): "בשעה שביקש הקב"ה לברוא את העולם אמר לו לשר של ים פתח פיך ובלע כל מימות שבעולם". ועוד שם (עג א): "ורמי ליה גלא קלה לחברתה שבקת מידי בעלמא דלא שטפתיה וכו' א"ל פוק חזי גבורתא דמריך מלא חוטא ולא עברי". ועוד אמרו בפר"א פ"ה: "מיד נתגאו המים ועלו לכסות הארץ כבתחילה עד שגער בהם הקב"ה וכבשן ונתנן תחת כפות רגליו ומדדם בשעלו שלא להוסיף ושלא לגרוע". ומכל זה נדע כי בעת בריאת העולם צמצם וקימץ את המים המרובים שהיו על הארץ למען יחזיקו הים, וגם חוק שם למים לבל יצאו חוץ לגבולם ולא יתפשטו כפי טבעם לכסות הארץ. והוא מה שאמרו כאן "מי שכתוב בו כונס כנד מי הים תעשה לו מסכה צרה".
<h2>דף קד.</h2>
(קד א) <b>אין אברהם מציל את ישמעאל.</b>—נראה שאין זה אלא לדוגמא, כי בב"ב (טז ב) מבואר, שישמעאל עשה תשובה.
<h2>דף קד:</h2>
(קד ב) <b>כל עוברי דרך אמר רב עמרם וכו'.</b>—פי' דרש זה הוא על הכתוב "ספקו עליך כפים כל עוברי דרך" (איכה ב טו), אבל לא על המקרא שלמעלה "לוא אליכם כל עוברי דרך" (א יב). (כ"כ בספר המסלות מסלת שדה כובס הערה יג אות ט).
(קד סע"ב) <b>יהודה מחוקקי זה אחיתופל דקאתי מיהודה.</b>—עי' רש"י. ושמעתי מידידי הדומ"ץ דפה רא"י בלייוייס, שהוכיחו זה מדכתיב "אחיתופל הגילוני יועץ דוד מעירו מגילה" (ש"ב טו יב), וגילה היא מערי יהודה (יהושע טו נא).
<h2>דף קו:</h2>
(קו רע"ב) <b>לדידי חזי לי פנקסיה דבלעם והוה כתיב ביה וכו'.</b>—אי אפשר להעלות על הדעת, שבלעם בעצמו כתב כן בעצם ידו. אלא שהפנקס הזה הוא תולדות בלעם שכתב איזה סופר, והעתקת ספר זה בא לידי צדוקי זה.
<h2>דף קז.</h2>
(קז א) <b>אפי' בשעת חוליו של דוד קיים י"ח עונות.</b>—פי' שמן הדין מי שיש לו ד' נשים ממעט עונתן, ואין לכל אחת מהן אלא עונה אחת בחדש, כדי שיהיה לכולן יחד שיעור העונה שהאיש חייב אילו היתה לו רק אשה אחת (כמבואר ביבמות מד א, וכן פסקו כל הפוסקים). אבל דוד נהג עצמו לפנים משורת הדין, וקיים העונה כפי עונת האשה לכל אחת ואחת. דאל"כ ה"ל למימר "קיים מצות עונה".
<h2>דף קח.</h2>
(קח סע"א) <b>ולא יפנה דרך כרמים שהיו מפנים דרך כרמים וכו'.</b>—פירש"י דחוק. והעיקר כמו שפירש הרד"ל ז"ל (בהגהותיו לפר"א פכ"ב ח): "שהיו מפנים דרך כרמים" עניינו שהיו משמשין כדרך הארץ במקום שפרין ורבין, "אמרו לו ומי מעכב" פי' למה מעכב את המבול ואינו מביאו מיד, "אמר להם נח פרידה אחת יש לו להוציא מכם" פי' שבת אחת צריכה עוד להולד מכם להיות לאשה מבני נח<sup class="footnote-marker">*</sup><i class="footnote">וכעין זה בב"ק לח רע"ב: שתי פרידות טובות יש לי להוציא מהן.</i>. "אמרו לו א"כ לא נפנה דרך כרמים" פי' שנשמש שלא כדרכן כדי שלא יתעברו. וזה במקום שאין דם נדות יוצא, והוא שלא כדרך כרמים. וכעין זה בב"ר ר"פ נח: "לא יפנה דרך כרמים שלא היתה כוונתן למטעת כרמים אבל נח לא היתה כוונתו אלא להפרות ולהרבות בעולם ולהעמיד בנים".
<h2>דף קח:</h2>
(קח ב) <b>למשפחותיהם ולא הם.</b>—יש להגיה: למשפחותיהם ולא כלאים, וכעין זה בב"ר פל"ד ו: "רומש מלא פרט לכלאים למשפחותיהם פרט לסירוס". והדרש אינו מובן, ולכן הגיה הרד"ל שם: "רומש מלא פרט לסירוס למשפחותיהם פרט לכלאים". ובאמת כן הוא הנוסח בלקח טוב לר' טוביה שם. ועוד יש בתנחומא (הוצ' רש"ב ז"ל) פ' נח סי' ה: "הבהמה החיה והעוף שנכנסו לתיבה צדיקים היו שלא נדבקו במין אחר אלא במינן א"ר פנחס הכהן ב"ר חייא שכן כתיב למשפחותיהם יצאו מן התיבה".
<h2>דף קט:</h2>
(קט סע"ב) <b>בסודם אל תבא נפשי אלו מרגלים.</b>—מהרש"א נתקשה בזה. ועי' בס' מעשי ה' ח"ב פמ"ה שכתב, דהא דכתיב "ויאמרו איש אל אחיו נתנה ראש ונשובה מצרימה" (במ' יד ד) הם א' משבט שמעון וא' משבט לוי, שיעקב קראם אחים ולא גילה אותם הכתוב.
<h2>דף קי:</h2>
(קי ע"ב) <b>אלא מה אני מקיים אשר נשבעתי באפי וכו'.</b>—הנה סתם ר"א כאן ולא השיב על ההוכחה הראשונה שהביא ר"ע מן הכתוב "במדבר הזה יתמו ושם ימותו". ושמעתי מאדוני אבי מורי זללה"ה שאמר בשם אביו זקנו הגאון ר' דוד אב"ד דק"ק מיר ז"ל ע"פ מה דאיתא בדב"ר פ"ב סי' ה: "א"ל הקב"ה למשה אם אתה נקבר במדבר אצלן הן באין בזכותך". ועוד בתנחומא פ' ואתחנן: "א"ל הקב"ה למשה ב' שבועות נשבעתי אחת שתמות ואחת לאבד את ישראל לבטל את שתיהן אי אפשר אם תרצה לחיות ויאבדו ישראל מוטב". עוד אמרו בקידושין (לח א), שהקב"ה יושב וממלא שנותיהם של צדיקים מיום ליום ומחדש לחדש. ולפ"ז ביאר ר"א את המקרא (במ' יד לד) באופן זה: "יום לשנה יום לשנה תשאו את עונותיכם ארבעים שנה וגו' אם לא זאת אעשה לכל העדה הרעה הזאת הנועדים על ה'" פי' שאם תשאל למה אני מאריך את עונשם כל כך מה שאינה מן המדה, אני מפרש לך, כי אם אקצר זמן עונשם פחות מארבעים שנה סופם יהיה אשר "במדבר הזה יתמו ושם ימותו" פי' שאז "יתמו בעוה"ז ושם ימותו לעוה"ב", שהרי בניהם אשר יקומו תחתם היו ראויים לבא לא"י מיד כאשר ימותו אבותיהם, ואז היה גם משה בא עמהם לא"י, כי עדיין לא הגיע זמנו למות, ומאחר שאין משה נקבר עמהם במדבר לא היו באים לעוה"ב כמו שנתבאר. ואולם אחרי אשר לטובתם האריך להם הקב"ה את עונשם יום לשנה יום לשנה וכבר הגיע זמנו של משה למות ונקבר עמהם במדבר הרי הם באים בזכותו לעוה"ב. וזה דרך דרוש. ודרך הפשט סבר ר"א דברה תורה כלשון בני אדם. או שודאי היתה הגזירה גם על עוה"ב אלא שחזר בו הקב"ה.
(קי ע"ב משנה רש"י) <b>ד"ה מה היום וכו' אף עשרת השבטים אין עתידין לחזור וכו'.</b>—צ"ל: עשרת השבטים עתידין לחזור. וכאן נשלם פירש"י למשנה, ומכאן ואילך מתחיל פירוש הגמרא: אין להם חלק לעוה"ב וכו' (כ"כ בספר המסלות).
(שם) <b>ד"ה ה"ג מתני' וכו' גמרא ת"ר וכו'.</b>—צ"ל: גמרא (באותיות קטנות של רש"י) ת"ר וכו' - פי' שבמשנה גרסינן "אינן עתידין לחזור" אבל בגמרא גרסינן "אין להם חלק לעוה"ב". (גם זה מספר המסלות).
<h2>דף קיא:</h2>
(קיא ב משנה) <b>ותרומות ירקבו מע"ש וכתבי הקדש יגנזו.</b>—נראה דמשום הכי חלקה המשנה תרומה לבדה ומע"ש לבד, ולא תנן 'תרומות ומע"ש ירקבו וכה"ק יגנזו', משום דאיכא נמי במע"ש כסף שפודה בו המעשר שאין שייך בו הרקבה אלא גניזה. וכן איתא לקמן (קיב ב): "שללה פרט לכסף הקדש וכסף מעשר. ועי' גם מ"ש על משנה זו תפארת ישראל.
<h2>דף קיב:</h2>
(קיב ב רש"י) <b>ד"ה לכהן שבעיר אחרת כלומר לכהן שלא הודח עמהן.</b>—נראה שדעת רש"י, דמאחר שהיה יכול ליתנה לכהן שבעיר אחרת ממש, דאז היתה פליטה כדין נכסי אחרים שבתוכה, השתא נמי כשנותן אותה לכהן צדיק שבתוכה מותרת. ואיני יודע הכרח לזה. ובחדושי רמ"ה כתב: לכהן שבעיר אחרת אבל לכהן שבתוכה לא ואפי' צדיק דאתי לאחלופי בנכסי צדיקים שבתוכה.
