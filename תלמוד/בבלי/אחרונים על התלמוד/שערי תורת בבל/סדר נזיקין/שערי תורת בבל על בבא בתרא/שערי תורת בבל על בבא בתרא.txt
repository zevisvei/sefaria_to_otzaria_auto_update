<h1>שערי תורת בבל על בבא בתרא</h1>
<h2>דף ג:</h2>
(ג ב) <b>שמע ההוא גברא בת קלא וכו'.</b>—עי' מ"ש ע"ז בחולין מד א.
(שם תוספות) <b>ד"ה קטלינהו וכו' דהא הוו בני בתירא וכו'.</b>—לפי מ"ש יוסף בן מתתיהו בספרו קדמוניות היהודים הרג הורדוס את כל חכמי ישראל וראשי הסנהדרין, אשר היו באמנה עם החשמונאים, בעת שלכד את ירושלים מידי אנטיגנוס החשמונאי, והשאיר בחיים רק את שמעיה ואבטליון. ואחר זמן קצר מתו שמעיה ואבטליון, ואז הביא הורדוס את בני בתירה ומינה אותם לנשיאים, וגם הם לא האריכו ימים בנשיאותם, כי בשנה השביעית למלוכת הורדוס העביר אותם, ומינה את הלל הזקן לנשיא.
<h2>דף ז.</h2>
(ז א תוספות) <b>היינו הך וכו' ולעיל איצטריך וכו'.</b>—עי' מהרש"א שהקשה ע"ז, דהא בהאי דמתרץ דאע"ג דלא משתמש אלא בתיבנא וכו' לא מתרץ למאי איצטריך הך דלעיל וכו' ומסיים "ויש ליישב". ונראה בכוונתו, דודאי על רב חמא עצמו לא מקשה התלמוד מידי "היינו הך", דמאחר דשני מעשים היו באנשים שונים, היה צריך לפסוק הדין לכל אחד בפני עצמו. אבל הקושיא היא ממסדר התלמוד האחרון על המסדר הקודם לו, דלמה סידר שני המעשים הללו בתלמודו, דהא דיו באחד מהם. וע"ז מתרץ דלכן סידר שני הפסקים כדי להוכיח מהכפילות, דאפי' כשאינו משתמש אלא בתבן ועצים, מ"מ יכול לטעון: אין רצוני לטרוח. ועל הוכחה זו הקשו התוס', דאכתי אין להוכיח כלום מהכפילות, דהא תרווייהו צריכי, שהרי בכל מעשה ומעשה יש ענין חדש בחבירו, ולכך היה המסדר הראשון צריך לסדר שני המעשים של רב חמא. ושפיר כתבו התוס' כאן ולעיל איצטריך וכו', דאל"כ אכתי יש להוכיח, דאפי' בתבן וקש יכול לטעון כן, דאל"כ במעשה האחרון סגי, ולמה סידר אף המעשה הראשון<sup class="footnote-marker">*</sup><i class="footnote">וכעין זה כתבתי לקמן קכט א (ע"ש).</i>. וכעין זה כתב בספר נחלת שבעה ח"ב סי' א על מה שמקשים בביצה (ו א) על מעשה דר' אמי "פשיטא" (ע"ש).
<h2>דף ח.</h2>
(ח רע"א) <b>עברת אדאורייתא וכו'.</b>—יש להוסיף עוד, שעבר על המשנה, שהרי שנינו: "כל המקבל עליו עול תורה מעבירין ממנו עול מלכות" (אבות פ"ג מ"ה).
<h2>דף ח:</h2>
(ח ב) <b>א"ר נחמן אמר קרא והם יקחו וכו'.</b>—ברי"ף ורמ"ה הנוסח: רב נחמן בר כהן, [וכ"ה בכתבי יד ושאילתות], ועי' מ"ש בחולין (ה ב).
<h2>דף ט.</h2>
(ט א) <b>האי קא מבזי והאי לא קא מבזי וכו' האי קמצערא ליה וכו'.</b>—עי' סנה' מה א דמסיק רבא דלר' יהודה צער הגוף עדיף מביזוי, ולרבנן ביזוי עדיף, וניחא ליה לאיניש טפי לאצטעורי ולא לאתבזויי, והלכה כרבנן. ולפ"ז קושיא דהכא הא תניא כוותיה דר' יהודה דצערא עדיף, וכן פסקו הפוסקים. ואולי נאמר דהכא שאני כשאדם בחיים ורוצה לחיות ומצטער זמן מרובה ברעב באופן זה הצער קשה לו יותר מביזוי. וכענין שנאמר "טובים היו חללי חרב מחללי רעב" (איכה ד ט), אבל כשאדם הולך למות מיתת ב"ד, ובין כך ובין כך הוא מת, אלא שאם יתבזה בפני רבים תהיה מיתתו קלה יותר ובמיעוט צער, בזה סברי רבנן דניחא ליה לאיניש לאצטעורי יותר מביזוי בשעת מיתתו.
<h2>דף י:</h2>
(יו"ד רע"ב) <b>ישמח אשתו לדבר מצוה.</b>—עי' רש"י. וענין דבריו ע"פ מ"ש בנדה (לא א) אשה מזרעת תחלה יולדת זכר, וכשישמח אשתו לפני תשמיש, וע"י זה ישתהא איזה זמן ותאות האשה מתרבה, ואז דרכה להזריע תחלה, ובסיבת זה תלד זכר.
(שם) <b>עד היכן כחה של צדקה וכו' פזר נתן לאביונים וכו' מרומים ישכון וכו'.</b>—ענין אגדה זו שחקרו: עד היכן יש שכר לעושה צדקה, אף שהנותן אינו מתכוין כלל לקיים מצות צדקה? ואמרו שאף אם הנותן עשיר גדול, שאין כסף נחשב בעיניו, ודרכו לפזר הרבה על המותרות, ובנדיבותו הגדולה נתן פרוטה לעני, גם זה יש לו שכר צדקה, וזהו שאמר הכתוב "פזר (שהוא איש פזרן ועשיר גדול, ומחמת פזרנותו) נתן לאביונים (מכל מקום) צדקתו עומדת לעד". והוסיף ר' אבא, שאף האיש שהוא כילי, ובעצמו לא ירצה ליתן לעני בשום אופן, אלא אשתו או משרתו יתנו משירי סעודתו לאביון מדעתם, אף זה האיש יש לו שכר צדקה כענין שאמר הכתוב "לחמו נתן מימיו נאמנים" (פי' כתוב בלשון נפעל, שאחרים יתנו לעני מלחמו וממימיו), ואיש כזה מרומים ישכון וגו' (כך שמעתי בשם חכם אחד).
(י ב תוספות) <b>ד"ה עליונים וכו' שראה שמואל דהוה יתיב קמיה דרב יהודה וכו'.</b>—משמע שראה את שמואל יושב לפני רב יהודה לאחר מיתתם בג"ע. אבל זה אי אפשר, דהא ר' יהושע בן לוי גדול היה עוד בזמן ר' חנינא בר חמא (עי' יומא מט א), שהיה בזמן רבי. ומצינו (מו"ק יז א) דכשמת רב יהודה לא היה עוד גדול כמותו. והנה ברות רבה רפ"ג יש נוסח אחר במעשה זה, דר' מיאשה בר בריה דריב"ל נשתקע ג' ימים בחוליו לאחר ג' ימים נתישבה דעתו. א"ל אביו הן הוית וכו' א"ל הרבה בני אדם ראיתי כאן בכבוד ושם בבזיון כד שמעו ר' יוחנן וריש לקיש סלקן למבקריה וכו'. ובאותו זמן עדיין היה רב יהודה חי, שהרי מבואר באגרת רש"ג, שר' יוחנן נפטר תק"ץ לשטרות<sup class="footnote-marker">*</sup><i class="footnote">ועי' בהקדמת המאירי, ושם הנוסח: תק"ע לשטרות.</i>, ורב יהודה נפטר תר"י לשטרות.
<h2>דף יד:</h2>
(יד סע"ב) <b>דוד כתב ספרו ע"י עשרה זקנים וכו'.</b>—לפי זה צ"ל דמזמור "על נהרות בבל" ועוד כאלה, שמספרים מגלות בבל, ע"פ נבואה נאמרו. ולכן נכון יותר נוסח שהש"ר (פ"ד ג), שבין עשרה זקנים נמנה גם עזרא (ע"ש).
<h2>דף טו.</h2>
(טו א) <b>אלא משל היה וכו' א"כ וכו'.</b>—יש לעיין למה לא השיב לו ממקרא מלא ביחזקאל דכתיב "והיו שלשת האנשים האלה בתוכה נח דניאל ואיוב וגו'" (יחז' יד יד), וגם מדמנה הכתוב לאיוב באחרונה נראה שזמנו של איוב היה אחרי דניאל.
(שם תוספות) <b>ד"ה פה וכו' ירמיה נמי בחו"ל היה וכו' ולא מצינו שחזר וכו'.</b>—בהג' רעק"א רמז לנודע ביהודה מהד"ת א"ח סי' ק"ו דכתב בשם סדר עולם פכ"ו, שבשנת כ"ז למלוכת נבוכדנצר נתנה ארץ מצרים בידו והגלה לירמיה וברוך לבבל (ועי' רש"י לירמ' מד יד). אבל מצאתי בספר מדרש אגדה (הוצ' הרש"ב זצ"ל) ר"פ מטות, שבני ישראל רגמו את ירמיה במצרים ושם נקבר, ומלך אלכסנדרוס הוציא עצמותיו וקבר אותם באלכסנדריה. ולא נודע מקור לאגדה זו.
<h2>דף טז:</h2>
(טז רע"ב) <b>ואני מזמין לה נשר וכו' אני מזמין לה דרקון וכו'.</b>—הנה ענין ההשגחה על האילה נמצא גם במדרש שמואל פ"ט (ע"ש). אבל ענין היעלה והאילה לא הזכירו כל כותבי תולדות בע"ח עד היום. אבל מצאתי בספריהם ענין אחר כזה נפלא בהשגחת ה', כי יש עשב אחד ארסי מכונה בל"א "אסטערליץ", ודרכו לצמוח על החומות והגדרים, וזה העשב מפריח ציץ כזה, אשר בו [האבקנים] (= חוטי האבק) (והאבק הן הן ביצי זרע הפרי כנודע) למטה מן החותם [= העלי] (שהוא הקנה הדק שבאמצע הפרח [עי' עוקצין פ"ב מ"ב]), וכפי הנודע אם לא יפול מביצי הזרע לנקב החותם לא יוציא הצמח את פריו לעולם. והנה הציץ של העשב הזה סגור סביב סביב, ורק נקב קטן מאד מלמעלה פתוח בו, ומדרך הטבע לא היה מוציא עשב זה פרי למינו לעולם, אך ברית כרת ה' לכל צמח, ויש לכל אחד מזל המכה אותו ואומר לו גדל (ב"ר פ"י). וגם פה הזמין השי"ת מין שרץ העוף אשר יבוא אל העשב הזה בכל עת אשר יגיע תור האבקנים להבקע, ושרץ העוף הזה יעלה אל ראש החותם להריח מריח הפרח הזה, ומשם ירד דרך הנקב הקטן למטה. והנה בתוך החותם יש שערות ארוכות רבות סביב סביב, אך טבע גדולו הוא מלמעלה למטה, ולכן אין מעצור לשרץ לרדת למטה, אך כאשר ירצה לשוב ולעלות נסגרה הדרך בפניו ע"י השערות הללו<sup class="footnote-marker">*</sup><i class="footnote">וכעין זה יש בילקוט פ' שמות בשם מדרש אבכיר: דרכו של סנה אדם מכניס ידו לתוכו אינו ניזוק מפני שקוציו כפופין למטה, ואם ביקש להוציא את ידו הקוצין תופשין אותה.</i>, ובהתרוצצו הנה והנה יניד את הפרה ואת אבקו, והאבק יתפזר לכל עבר, ויעלה גם למעלה ויבוא גם לתוך נקב החותם, ועל כן יוציא הציץ פריו. ואולם שרץ העוף הזה לא יראה עוד את אור השמש, ושם בתוך החותם תהיה קבורתו. והנה נסו החוקרים עסקנים בדברים (עי' חולין נז ב) לשמור בעתו את פי חותם הפרח, ולא לתת לשרץ הזה לבוא בו וראו כי נבל הפרח ולא הוציא פריו. ועוד ניסו החוקרים וגזזו את השערות, וגם באופן זה לא עשה העשב פרי מפני שהשרץ יצא מתוך החותם בנקל מבלי הניד את הפרח.
<h2>דף יט:</h2>
(יט רע"ב) <b>א"ר חגא בשם ר' יוסי מפני שמחלידין וכו'.</b>—עי' הגהות ה' יעב"ץ שכתב: נראה הוא ר' יוסי בר' חנינא. ועי' גם בסה"ד ע' ר' מנא שדעתו דר' יוסי סתם דירושלמי הוא ר' יוסי בר' חנינא. וכל זה אינו נכון כי ריב"ח היה תלמידו של ר' יוחנן, ור' יוסי סתם דירושלמי הוא חבירו של ר' יונה, ושניהם תלמידי ר' זירא (= ר' זעירא בירושלמי). ור' יוסי דהכא הוא עצמו ר' יוסי סתם דירושלמי, שכאותו ענין איתא גם בירושלמי רפ"ב: "א"ר יוסי כאן וכאן אין הסלעים מרתיחין אלא מפני שעושין עפר תחוח ומלקין את ארצות הכותל" (וע"ע לקמן כה ב). ור' חגא היה תלמידו של ר' יוסי (עי' ירוש' סוטה ספ"ז).
<h2>דף כב.</h2>
(כב א) <b>משום דלא הוו בסיומא.</b>—עי' רש"י. ובס' דורות הראשונים (ח"ב עמ' 322) כתב שהוא כמו "מסיים מתיבתא דיומא לרבנן" (ב"ק קיז א) ופי' רש"י שם: מחזר ושונה להם מה שדרש ר' יוחנן.
<h2>דף כג.</h2>
(כג א) <b>ולא איתמר עלה רב מרי אמר וכו'.</b>—כפי הנודע היו רב מרי ורב זביד תלמידי רבא, וא"א שיקשה מדבריהם לרב יוסף. וע"פ מ"ש בחולין צא ב וק"י ע"ב יש ליישב גם פה (וע"ש).
<h2>דף כד.</h2>
(כד א רש"י) <b>ד"ה מההיא דקרא שם מחוז וכו' בקדושין לענין יוחסין ובגיטין.</b>—בכל מסכת גיטין לא מצאתי "ההיא דקרא", וברור שט"ס ברש"י כאן. ואולי צ"ל: ובברכות (נט ב, ע"ש).
<h2>דף כו.</h2>
(כו א רש"י) <b>ד"ה והא ארחיקי לי ארבע אמות.</b>—עי' רש"ש שכתב הא רבא בר רב חנן ורב יוסף בבבל היו, וא"כ בשתי אמות סגי. ובאמת מצאתי בחדושי ר"י מיגאש שכתב: "והא ארחיקי לי שתי אמות דהא בבבל היו". ובטעמו של רש"י נ"ל שדעתו, שזה שאמרו כאן דבבבל סגי בשתי אמות אינו אלא בין אילן לשדה לבן, אבל בין אילן לאילן אף בבבל צריכים הרחק ארבע אמות. והוכיח זה מדפרכינן הכא "והא אנן תנן אחד גפנים ואחד כל אילן". ומאי קושיא דהא י"ל הני מילי בא"י, דשם עבודת כל אילן ד' אמות, אבל לא בבבל, שעבודת כל אילן אינו אלא שתי אמות. ודאי יש לחלק בין אילנות לגפנים, שדוקא גפנים צריכות עבודה ארבע אמות כמו שמרחיקין גפנים משדה לבן ד' אמות אף בבבל, מה שאין כן באילנות, שבבבל אין מרחיקין אותם משדה לבן אלא שתי אמות. אלא ש"מ כדאמרן.
<h2>דף מה.</h2>
(מה רע"א תוספות) <b>ד"ה אי דאית וכו' כגון שעשאה אפותיקי וכו'.</b>—אפשר שדעת התוס' בעשה שדהו אפותיקי סתם ומכרה אין בע"ח גובה אלא ממנה אף שיש לו נכסים בני חורין, אא"כ שדה אפותיקי היא גזולה, כדעת ר"ן (מובא בב"י ח"מ סי' קי"ז סעיף ב'). ואולי דאפותיקי זו היא אפותיקי מפורשת, שאין לו פרעון אלא מזו, ודעת התוס' דשדה אפותיקי אפי' מפורשת אם נמצאת שאינה שלו חוזר הוא על נכסים בני חורין שיש לו<sup class="footnote-marker">*</sup><i class="footnote">ועי' ב"י שם שכתב ר' ירוחם כן בשם התוס', ואפשר שנתכוין לתוס' שלפנינו כאן.</i>.
<h2>דף נא.</h2>
(נא סע"א רשב"ם) <b>ד"ה שלח רב הונא בר אבין<sup class="footnote-marker">*</sup><i class="footnote">כצ"ל, כמו בגמרא, בדפו' ברשב"ם נשתבש: אבא.</i> לתלמידי בית המדרש.</b>—הנה ברוב המקומות שאמרו בתלמוד "שלח ר' פלוני", ואינו מפורש מאין ולאן, הוא נשלח מא"י לבבל<sup class="footnote-marker">*</sup><i class="footnote">עי' ר"ה כ ע"ב: כי סליק ר' זירא שלח להו, ב"מ צ ע"ב: שלחו ליה לאבוה דשמואל. ועוד רבים.</i>. והרשב"ם כאן ששינה בזה אולי טעמו מתוארו של ר ב הונא בר אבין, שהוא תאר חכמי בבל, כי חכמי א"י מתוארים "רבי". אבל אין זה מוכרח, כי הסופרים לא דקדקו בתוארים הללו והחליפום זה בזה. ומזה שסיים רב הונא בר אבין כאן "ברם ר' אבא ור' אבהו", וכן לקמן (נה א) "שלח רב הונא בר אבין וכו' וכן היה ר' אבין ור' אילעא וכל רבותינו שוין בדבר" נראה שבא"י היה, שהרי לא מצינו מעולם את ר' אבהו ור' אילעא בבבל. וראה בבמד"ר פ"ג: "א"ר תנחומא בר אבא אני שאלתי ולמדתי אותה לפני ר' הונא בר אבין", וכפי הנודע היה ר' תנחומא בר אבא מבעלי האגדה המפורסמים בא"י. ובנדרים (עז ב) מצאנו שגם בנו של רב הונא בר אבין היה בא"י. [ובכתב יד פלורנץ כאן: שלח רב הונא בר אבין לבי רב, ואולי כך היה הנוסח גם לפני רשב"ם.]
(שם תוספות) <b>ד"ה אע"פ וכו' תימה דמאי רבותא וכו' בשלמא גבי קידושין וכו'.</b>—בלי ספק דאשגרת לישנא היא דמאחר דנקיט לה גבי קדושין לרבותא נקיט נמי גבי מכירה, והרבה יש כיוצא בזה (עי' מ"ש בתמורה כח ב).
<h2>דף נח.</h2>
(נח סע"א רשב"ם) <b>ד"ה חצב הוא אילן או עשב וכו'.</b>—עי' מ"ש בביצה כה ב.
<h2>דף עג.</h2>
(עג רע"א) <b>אורזילא בר יומיה דהוה כהר תבור וכו'.</b>—לפי' רשב"ם ותוס' וערוך ע' ארזלא ב' היינו עופר של ראם. ובאמת שגם במקומות מן המדרש הפליגו הרבה בגודל הראם וגבורתו, כמו בב"ר פל"א יח: ר' יהודה אומר ראם לא נכנס עמו אבל גוריו נכנסו ר' נחמיה אומר לא הוא ולא גוריו אלא קשרו נח בתיבה והיה מתלים תלמים כמן טבריא לסוסיתא (עי' זבחים קיג ב) וכו' בימי ר' חייא בר אבא עלה גורא אחד לא"י ולא הניח אילן עד שעקרו ועשו תענית והתפלל ר' חייא וגעת אמו מן המדבר וירד לקולה. עוד במד' תהלים מז' כב כח: בשעה שהיה דוד רועה את הצאן הלך ומצא את הראם ישן במדבר והיה סבור בו שהוא הר ועלה עליו, והיה רועה, ננער הראם ועמד, והיה דוד רכוב עליו והיה מגיע עד לשמים. ועוד בפר"א פי"ט: מה ראם זה קרנותיו גבוהות מכל בהמה והוא מנגח לימינו ולשמאלו. ופלא שבספרי ברכה פיס' שנג (מובא ברש"י שם לג יז) תניא: שור כחו קשה ואין קרניו נאות, ראם קרניו נאות ואין כחו קשה. ומזה מבואר שכחו של שור קשה מכחו של ראם - להיפך מכל המדרשות הללו<sup class="footnote-marker">*</sup><i class="footnote">ועי' בשפתי חכמים על פירש"י שם שכתב "וראם הוא חלש בתכלית החולשה", וכל המוסיף גורע.</i>.
(שם) <b>אזלינן בספינתא וחזינן ההוא כוורא דיתבא ליה חלתא אגביה וקדח וכו'.</b>—אגדת פליאה זאת רומזת על עם ישראל היושב בגולה בין גוים זרים להם, ויש שהם עושקים ורוצצים אותם כל הימים על אודות שנאת הדת, כי בני ישראל יאמינו בה' אחד בורא שמים וארץ אשר נתן להם תורת אמת, ועם כל צרתם ודלותם לא יעזבו את אלקי אבותם, ועיניהם מייחלות אליו, כי עוד יבוא יום אשר בו יחיש את גאולתם ויקבץ את נדחיהם אל ארץ ירושת אבותיהם, וכבודם יראה לעיני כל העמים, ונודע בגוים זרעם כי זרע ברוך ה' המה. אבל אלה מהם שלא יקוו להגאל עוד וימאסו בארץ חמדה אם רק יראו באיזו מדינה קטנה או גדולה, אשר נמצאו אנשים מאזרחי הארץ אשר יאמרו לתת זכות אזרח לבני ישראל היושבים ביניהם, הנה מקצת בני ישראל אשר כבר עזבו את תורת ה' ופרשו מדרכי צבור המה כמו יראו אור כי יהל וקרנים מידו להם, ומנוגה זרחו תכהינה עיניהם מראות, ובלבם יחשובו נהיה ככל הגוים בית ישראל, נתבולל בגוים ונלמוד לעשות כמעשיהם ונהיה לעם אחד ונעלה במעלותיהם ונזכה בכבודם, כבוד השופטים ושרי הצבא וראשי האזרחים. אבל אין האור הזה אלא אור מתעה וכברק בחשכת הלילה, כי אחרי האור הקצר תבא אפילה ארוכה, כי כנגד סניגור אחד מן הגוים, אשר ידבר עלינו טוב, תמיד יעמדו כנגדם קטיגורים רבים, אשר עוד יגדילו עלינו את שנאת העמים ויוציאו עלינו שם רע לאמר כי אוכלי אדם אנחנו ואת דמם נשתה כמים, ועוד דברים כאלה, אשר גם המוציאים אותם יודעים כי אין בהם ממש. אבל המטרה מקדשת את האמצעים, למען יוכלו להוציא עלינו גזירות רעות חדשות לבקרים. וגם אלה, אשר דרשו מקודם בזכות ישראל, סופם לשנוא אותנו שנאה מכופלת, כי ה' הפך לבם לשנוא עמו אבל הרעות לא תצאנה מאת ה', כי גם אלה לטובה תחשב לנו למען החיותנו וקיימנו עד היום אשר בו יחפוץ לגאלנו. ולולא זאת כבר חדל ישראל מהיות לעם מיוחד והתערב בין הגוים ולא נודע כי בא אל קרבם, כאשר היה כזה בכמה ארצות, אשר נתנו חוקי אזרח גם ליהודים אשר שם, כבר השתמדו רובם והתבוללו בין עמי הארץ, ובניהם אשר ילדו כבר לא ידעו כי ממעי ישראל יצאו. וכבר ראו זאת חז"ל ברוח קדשם ודרשו באיכ"ר פ"א: "היא ישבה בגוים לא מצאה מנוח הא אלו מצאה מנוח לא היתה חוזרת".
ואף על ענין זה רמזו חז"ל בחידה נפלאה: "וחזינן ההוא כוורא דיתבא ליה חלתא וכו' וסברינן יבשתא היא", והיינו שאלה אשר עזבו את תורת ה' בראותם מדינה אחת אשר החלה לתת ליהודים שיווי זכויות, הנה הם חושבים כי פה המנוחה כי טוב ופה המרגוע כי נעים, וכן יהיה עד עולם, ואז יתחילו להתבולל בין הגוים ולעשות כמעשיהם ולהתחמם במדורתם ולהתהלך באור אשם. אבל לא יאריכו שם ימים, והנה נהפך הגלגל ויקומו שרים חדשים, אשר ישנאו את ישראל וגם אלה אשר יצאו ממקורם, ויגזרו עליהם גזירות קשות עד אשר יבינו אלה אשר עזבו את כרם ישראל ונהפכו לסורי גפן נכריה, כי גם אם יתקרבו אליהם לא ימצאו את המנוחה אשר יבקשו ואת הכבוד אשר יקוו.
<h2>דף עד.</h2>
(עד א תוספות) <b>ד"ה פסקי וכו' דרשינן במדרש וכו' לדורותם לדור תם.</b>—כ"ה בתדא"ר פכ"ו.
<h2>דף עד:</h2>
(עד ב) <b>הנהו גומרי דריתמא הוו.</b>—ונפקא מינה ביאור הכתוב "חצי גבור שנונים עם גחלי רתמים" (תה' קכ ד). ובירושלמי פיאה פ"א ה"א [טז סע"א]: "כל הגחלים כבו מבחוץ כבו מבפנים, ואלו אע"פ שכבו מבחוץ לא כבו מבפנים וכו'". ועי' בספר שבילי עולם ח"ד שכתב, שרותם הוא בלשון ערבית ג"כ רתמה [וכן בסה"ש לריב"ג], וגדל בזמננו בהרי ארץ פורטוגאל ומכונה בל"א "גינסטֶר" ובלשון מדינתנו %.
(שם) <b>אמר לו לשר של ים וכו' בעט בו והרגו וכו'.</b>—ענין זה כפול בשמ"ר (פט"ו כב) בלשון אחר: "בעט באוקיינוס והרגו וכו' ולמה הרג אותו שהבית שהוא מחזיק מאה חיים מחזיק אלף מתים". ומזה נבין דברי חכמים וחידותם, דשר של ים אינו אלא משל. ועניינו ים אוקיינוס כלשון המדרש, ועניין הריגתו היינו שבורא העולם חק חוקו ושם חול גבול למי הים לבל ישטפו את הארץ. ומ"ש עוד כאן "ואלמלי מים מכסים אותם וכו'" גם הוא משל לברית מלח אשר כרת עם הימים, ושם בטבעם שיהיו מימיהם מלוחים ומרים. ולולא טבע זה אשר במי הימים היו המים נסרחים ומתקלקלים, כדרך מים מתוקים עומדים, ואז היה האויר אשר סביבות המים נסרח ונשחת, ובני אדם לא היו יכולים להתקיים בו.
(עד סע"ב) <b>ואלו הם שבעה ימים וכו'.</b>—עי' ירושלמי סוף כלאים, דהתם איתא במקום "ימה של חילתא" דהכא "ימא דשליית", ובמקום "ימה של סיבכי" - ימא דסמכו, ובמקום "ים אספמיא" ימא דאפמיא, וכן עיקר, וכן בכתבי יד של התלמוד (עי' ד"ס).
ודע שמלבד ז' ימים אלו נזכרים במקרא עוד "ים יפו" (דה"ב ב טו, ועי' גם ספרי ברכה פיס' שנד) "ים פלשתים" (שמ' כג לא) ו"הים האחרון" (דב' לד ב). אבל ג' שמות הללו הם כנויים לים הגדול שנמנה כאן. ונפלאים ממני דברי רבנו בחיי (שמ' יד יט) שכתב דים האחרון הוא ים סוף (ע"ש).
עוד נזכרים "ים הערבה" (דב' ג יז) ו"הים הקדמוני" (יואל ב כ) והם כנויים לים המלח, כדמשמע מלשון הכתוב בדב' שם, דים הערבה הוא ים המלח. ואני תמה שבתוספתא סוכה פ"ג וירושלמי שקלים פ"ו ה"ד דרשו הערבה זה ימה של טבריא. ואולי נאמר דשניהם, ים המלח וים של טבריה, מכונים "ים הערבה". ופלא בעיני מ"ש הרשב"ם ריש פר' דברים דים הערבה הוא ים סוף.
עוד נזכר ים כנרת (במ' לד יא) והוא ים של טבריא מפני שטבריא סמוכה לו, ומכונה ג"כ "ים גנוסר", שתרגום כנרת "גנוסר". וים סוף לא נמנה כאן בין הז' ימים, מפני שכאן מנו רק את הימים המקיפים את הארץ שנתחלקה לי"ב שבטים, ובכלל זה עבר הירדן, ואין ים סוף בגבולות הללו הכתובים בפ' מסעי, ואף שים סוף הוא הגבול שהבטיח ה' בפרשת משפטים (כג לא). ולפ"ז נראה שגם ד' הנהרות שנמנו כאן אף הם בתוך גבולות הארץ שנחלקה לי"ב שבטים. ומוכרח דלא כפי' הערוך ע' קרמיון, דקרמיון ופוגה הן אמנה ופרפר נהרות דמשק. וכ"כ שם דירמוך הוא נהר בדרך דמשק<sup class="footnote-marker">*</sup><i class="footnote">ועי' מ"ש ע"ז כו"פ פ"ז [ומ"ש ע"ז החוקר אבי-יונה, תרביץ שכ"א עמ' 61].</i>.
ודע שבדרשה על עשרת הדברות מרס"ג (שנדפסה מכ"י וויען תרכ"ח) דבור ד' כתב: "שבעה ימים בראתי ומכולם בחרתי את ים סוף". ולפ"ז יהיה ים סוף אחד מז' הימים. אבל לא מצאתי מקור לזה בדברי חז"ל, כי בפר"א פי"ח איתא: שבעה ימים ברא הקב"ה ומכלם לא בחר אלא ים כנרת והנחילו לשבט נפתלי שנאמר נפתלי שבע רצון ומלא ברכת ה' ים ודרום ירשה. ואולי כן היה לפני רס"ג באיזה מדרש חז"ל שהיה לו. והוא ע"פ מ"ש ה' הרכבי בחדשים גם ישנים מס' 10 בשם פי' יונה לר' תנחום הירושלמי, "שראה לים סוף שנופל בים יפו תחת הארץ", וא"כ גם הוא מקיף את א"י.
<h2>דף פד:</h2>
(פד רע"ב) <b>כמלא אורה וסלו.</b>—שיעור זה מבואר בירושלמי כלאים רפ"ו, שאמה בוצר ואמה סלו, והן שתי אמות סביבותיו.
(פד סע"ב) <b>דתנן הנוטע את כרמו ט"ז אמה וכו'.</b>—פי' דוקא כשיש ביניהם ט"ז אמה אין מצטרפין, אבל פחות מזה מצטרפים וחשובים כרם, כן נראה ביד רמ"ה כאן. ומ"ש רשב"ם בזה אינו מובן לי.
<h2>דף פט.</h2>
(פט א) <b>דבי נשיאה אוקימו אגרדמין וכו'.</b>—מעשה זה היה בבבל, דשמואל וקרנא שנזכרו כאן בנהרדעא היו כנודע, ומוכרח שבבבל פעמים היו מכנים את הריש גלותא בשם נשיאה. ובאמת באותו ענין בירושלמי סוף פרקין איתא "ריש גלותא" (במקום "נשיאה" דהכא). עוד מצינו במו"ק (כב ב): "נשיאה שכיב א"ל רב חסדא לרב חנן בר רבא כפי אסיתא וקום עלה ואחוי קריעה לעלמא". ומאחר שרב חסדא ורב חנן בר רבא בבבל היו, מסתבר שבנשיאה דשם נתכוונו על ריש גלותא. עוד איתא בחולין (קכ"ד א), דרב נחמן חתניה דבי נשיאה הוא, ופירש באגרת רש"ג, שהיה חתן ראש הגולה. וכמה פעמים קורא לריש גלותא בשם נשיאה.
ונראה שגם בא"י היו מכנים לפעמים את ראש הגולה שבבבל בשם נשיא, כמו בירושלמי תעניות פ"ד ה"ב [סח ע"א]: "שמואל ואילין דבית שילא הוון שאלין בשלמיה דנשייא בכל יום וכו'", ומוכרח דנשייא דשם הוא ריש גלותא.
וכן להיפך נראה שהיו קורין גם לנשיא שבא"י "ריש גלותא". עי' שבת (נה א): א"ל "ר' זירא לר' סימון לוכחינהו מר להני דבי ריש גלותא", ומאחר שלא מצינו לר' סימון בבבל רק בא"י, מוכרח שריש גלותא זה הוא הנשיא.
ועל פי זה נבין מה שתיקנו בתפלת "יקום פורקן" בלשון רבים "ולרישי גלותא" לכלול בזה גם הנשיא שבא"י, וכנאמר לפני זה "די בארעא דישראל ודי בבבל".
<h2>דף קב.</h2>
(קב א) <b>מצאן רצופין וכו' ר"ש בן יהודה אומר משום ר"ש רואין את האמצעיים כאלו אינן וכו'.</b>—הנה למטה רמינן דרבנן אדרבנן ודר"ש אדר"ש מכלאים פ"ה מ"ב, דשם החליפו שיטתם, ומפרקינן לה. אבל בתוספתא אהלות פט"ז ה"ב תני מחלוקת ר"ש וחכמים כעין מחלוקתם בכלאים ולהיפך משהביאו כאן, וכן מובא שם: "ואין ביניהן מארבע אמות ועד שמונה יש להן תפוסה ואין להן שכונת קברות דברי ר"ש וחכ"א רואין את האמצעיים כאילו אינן והחיצונין מצטרפין מארבע אמות ועד שמנה". וה"נ מצינו בירושלמי כלאים פ"ה ה"ב [כט ע"ד]: "שמעון בר בא בשם ר' יוחנן כשם שהן חלוקין כאן כך חלוקין בשכונת קברות". ומזה יוצא שמסדרי הירושלמי והבבלי לא ראו את התוספתא שלפנינו. ונראים הדברים, שמסדר התוספתא שהיה אחרי סידור שני התלמודים<sup class="footnote-marker">*</sup><i class="footnote">[אבל עי' דברי מו"ר פרופ' י"נ אפשטיין זצ"ל במבואו לתוספתא, "מבואות לספרות התנאים", עמ' 241 ואילך.]</i> שנה את מחלוקתם של ר"ש וחכמים בשכונת קברות ע"פ הירושלמי כלאים (ועי' מ"ש ביומא מג ב). וז"ל הכריתות: "מה שקראו בתלמוד תוספתא אין זה מה שאנו קוראין תוספתא אלא תוספת שהוסיפו לבאר המשנה כמו ותני עלה וכיוצא בזה".
<h2>דף קכא.</h2>
(קכא א תוספות) <b>ד"ה יום וכו' למ"ד בירושלמי במו"ק שכולן בני ששים שנה מתו.</b>—לא נמצא זה במו"ק רק בביכורים רפ"ב(ע"ש).
<h2>דף קכא:</h2>
(קכא רע"ב) <b>יום שניתנו הרוגי ביתר לקבורה.</b>—עי' מ"ש בתענית לא א.
<h2>דף קכג.</h2>
(קכג רע"א) <b>או כלך לדרך זו.</b>—עי' מ"ש בחגיגה יד א.
<h2>דף קכט.</h2>
(קכט רע"א רשב"ם) <b>ד"ה אי מדמר וכו' והך דרשה דמר זוטרא בתר הכי הואי וכו'.</b>—דבריו אינם נכונים, דמר זוטרא קשיש גם מרב אשי (עי' ב"מ טז א תוס' ד"ה ארצי), אלא שקושית התלמוד כאן היא על המסדר שהיה לפניו, שכבר פסק דלית הלכתא כמר בר רב אשי, וגם סידר הוא שדרש מר זוטרא הלכתא ככל הני שמעתתא כדשלח ליה ר' אבא וכו'. וכעין זה כתבתי לעיל (ז א), וכעין זה יש בשבועות (לו א) "תרתי למה לי", שהמעיין שם ימצא שהקושיא אינה אלא על מסדר התלמוד שקדם לו. ונראה שקושיות הללו מרבנן סבוראי הן. וע"ע כתובות (כב א) וסנהדרין (ל ע"א).
<h2>דף קמב:</h2>
(קמב סע"ב) <b>א"ל ר' אבהו לר' ירמיה הלכתא כוותן וכו'.</b>—כתב ביוחסין ערך ר' אבין: "ובפרק מי שמת נראה שהיו בימי ר' אבהו שני חכמים שמם ר' אבין אחד זקן ואחד נער". ובאמת שמן הנוסח שלפנינו<sup class="footnote-marker">*</sup><i class="footnote">וכך היה גם לפני רגמ"ה - עי' הפי' המיוחס לו כאן.</i> נראה כן, דר' אבין הזקן היה חבירם של ר' מיישא ור' ירמיה, ושלשתם גדולים בזקנה מר' אבהו. ור' אבין הנער היינו זה, שר' אבהו הסביר לו טעם פסקו. ועי' גם בהגהות הריעב"ץ כאן שכתב: "ולעיל דף קמ ע"א דיתיב ר' ירמיה קמיה דר' אבהו ר' ירמיה אחר הוא". וכל זה דחוק, ובפרט שבסוגיא אחת יזכירו שני אנשים בשם אחד סתם בלי שום הפרש ביניהם.
לכך נראה עיקר כפי הנוסח שבה"ג הלכות הלואה, שהוא להיפך מנוסח שלנו, והוא: "א"ל ר' ירמיה לר' אבהו הלכתא כוותן וכו'", וכן הנוסח בכ"י מינכן וכ"י פלורנץ (ועי' ד"ס). וכן היה הנוסח לפני ב"י (ח"מ סי' ר"י סעיף ה, ע"ש). ולפ"ז ר' אבהו ור' חנינא בר פפי ור' יצחק נפחא גדולים בזקנה מר' ירמיה, וכ"ה האמת. ולפי גירסא זו הא דאיתא הכא "וטעמא מאי" הוא מדברי ר' ירמיה, ועל זה השיב לו ר' אבהו: זיל לגביה וכו'.
<h2>דף קמג.</h2>
(קמג סע"א) <b>מביא ששים בכלי אחד וארבעים בכלי אחד וכו'.</b>—בתוספתא מנחות פי"ב ה"ז וירושלמי יומא פ"א ה"ב [לט ע"א] (ומובא ביפ"ע כאן) איתא להיפך: "מביא חמשים בכלי אחד וחמשים בכלי אחד ואם הביא ששים בכלי אחד וארבעים בכלי אחד יצא". וטעם דין זה מבואר בירושלמי שם, דאלו אמר סתם היה מביא ששים בכלי אחד וארבעים בכלי אחד, ולמה אמר בשני כלים? להביא חמשים בכלי אחד וחמשים בכלי אחד (ע"ש). והרמב"ם השמיט כל דין זה ואיני יודע טעמו.
<h2>דף קמג:</h2>
(קמג ב) <b>והלכתא כוותיה דרב יוסף בשדה ענין ומחצה.</b>—עי' בבית נכות ההלכות ח"ב (עמ' 47) בשם רב האי גאון, דמחצה חד אמר מחצה ומחצה כרוב וחד אמר אינו כרוב בחולין כח ב, וזה פלא ונראה שט"ס שם. וגם מ"ש עוד שם "משדה זה אומר שדה שלי וזה אומר שדה שלי קנין קנין בטעות חוזר או לא בב"ב" אינו ברור כל הצורך.
<h2>דף קמה.</h2>
(קמה סע"א) <b>א"ר נחמן בכל מקום שנהגו להחזיר מחזירין ותרגומא נהרדעא.</b>—בפי' ר"ג מה"ג מבואר, שהיה לפניו "בבל מקום שנהגו וכו'" [וכ"ה "בבל" בדפוס פיזרו ובפי' הראב"ד כ"י, וכן הוגה בשני כתבי יד, ועי' ד"ס הע' ב]. וכעין זה יש בעירובין (מה א).
<h2>דף קנז:</h2>
(קנז ב רשב"ם) <b>ד"ה מהדורא בתרא וכו' רב אשי חי ששים שנה וכו'.</b>—עי' רש"ש שכתב דט"ס ברשב"ם, וצ"ל כדאיתא בנימוקי יוסף, דהיה ריש מתיבתא ששים שנה, וכבר הקדימו בזה בסה"ד ע' רב אשי (ע"ש). וגם מ"ש הרשב"ם כאן דחדשי הכלה הם ניסן ותשרי אינו נכון אלא שהם אדר ואלול, כמ"ש בערוך ע' הדר ג' ובתורת האדם לרמב"ן תחלת שער ההספד בשם רב נטרונאי גאון.
<h2>דף קסז:</h2>
(קסז ב) <b>שם האיש בגט וה"ה שם האשה וכו'.</b>—נראה דבהכרה זו שבגט יש הפרש בין איש לאשה דהכרת האיש צ"ל בפניו ובשמו, אבל הכרת האשה אינה אלא בשם בלבד. וביאורו שצריכים לדעת דאיש זה הוא ששמו ראובן והוא מגרש את אשתו, שידוע להם ששמה רחל, ואע"פ שאינם יכולים להכיר רחל אשתו בפניה. ולהיפך בשובר צריכים להכיר את האשה בפניה ובשמה ואת האיש צריכים לדעת רק בשמו בלבד. והם הם דברי רב שאמר "ובלבד שיהא מכיר שם האיש בגט ושם האשה בשובר" דהיינו כמו שביארנו, שבגט צריך להכיר את האיש בפניו ובשמו, ובשובר צריך להכיר את האשה בשמה ובפניה. ושביק רב שם האשה בגט ושם האיש בשובר, מפני שבאלו דיו להכיר רק את שמותיהם בלבד. ולפ"ז מיושבת היטב תמיהת התוס' ד"ה שם.
אבל מצאתי בירושלמי גטין פ"ד ה"ב [מה ע"ג] להיפך, דבגט צריך להכיר את האשה בפניה, שזו אשת המגרש, אבל אינו צריך להכירה בשמה. והוכיחו כן מזה ששנינו שם (פ"ד מ"ב): "בראשונה היה משנה שמו ושמה וכו'" ואם במכירה גם בשמה לא היה יכול לשנות את שמה. ומשמע שם דגם באיש המגרש אינו צריך להכיר אלא בפניו, שזה הוא המגרש, אבל אינו צריך להכירו בשמו (ע"ש). אבל אין זה שיטת תלמודנו, דכאן מוכח שצריך להכיר את האיש גם בשמו.
