<h1>שערי תורת בבל על בבא קמא</h1>
<h2>דף ו.</h2>
(ו א תוספות) <b>ד"ה לאתויי וכו' דבשלא בכונה ליכא כפר ושלשים של עבד כדאיתא וכו'.</b>—אע"ג דהתם (נג ב) מסקינן דלר' יוחנן בשלא בכוונה חייב בכופר ושלשים של עבד, הרי כבר הוכיחו בתוס' (שם ד"ה לענין), דרבא סבר כרבה דליכא כופר בשלא בכונה, ומרא דשמעתא דשור ואדם שדחפו לבור דהכא הוא רבא.
<h2>דף ו:</h2>
(ו סע"ב רש"י) <b>ד"ה שור רעהו וכו' קודם פדייה אין מעילה בקרקעות וכו'.</b>—משמע מהא דמטלטלין של הקדש שיש בהן מעילה ה"ז חייב בהזיקן. וכפי מה שביארו בל"מ ומ"ל (הל' שכירות פ"ב ה"ב-ה"ג) גם דעת הרמב"ם היא, דהמזיק את ההקדש חייב לשלם מן התורה. ולהיפך לקמן ט ב משמע מרש"י (ד"ה נכסים שאין בהן מעילה), דאף המזיק מטלטלין של הקדש פטור. ועוד סברא ג' לתוס' (ב"מ צט בד"ה פרט), דהמזיק את ההקדש בידים ודאי פטור מן התורה, אבל חייב מדרבנן<sup class="footnote-marker">*</sup><i class="footnote">ועי' עוד מעילה יו"ד ע"ב רש"י ד"ה ולא נהנין, ועוד שם יט א רש"י ותוס' ד"ה אקשיה רחמנא.</i>. ומהא דגיטין (נג א) דפרכינן "ואי אמרת היזק שאינו ניכר שמיה היזק האי שוגגין פטורין פטורין מפני תיקון העולם מיבעי ליה" נראה, דאי לאו מפני תיקון העולם היו חייבין לשלם מן התורה, וכדעת הרמב"ם.
<h2>דף ט.</h2>
(ט א תוספות) <b>ד"ה וטרף וכו' וא"ת וכו'.</b>—עי' ירושלמי כתובות פ"י ה"ד דמשמע שם, דאע"ג דביצא עליהם שט"ח כל או"א נותן כפי חלקו, מ"מ אם ב"ד כבר הגבו קרקע של אחד מהם לבע"ח ה"ז ויתר. ולפ"ז נפלה קושית התוס' כאן.
(שם תוספות) <b>ד"ה רב אסי וכו' וקשה מנ"ל לגמרא וכו'.</b>—בפשיטות יש ליישב קושייתם, דמשום שפירשו טעמו של רב דכיורשיו דמו וטעמו של שמואל דכלקוחות שלא באחריות דמו, לכך תפסו ג"כ דרב אסי מספקא ליה אי כרב אי כשמואל.
<h2>דף ט:</h2>
(ט ב תוספות) <b>ד"ה עד שליש המצוה פי' וכו'.</b>—אבל בירושלמי פיאה פ"א ה"א מוכח כפירש"י (ע"ש).
<h2>דף י.</h2>
(יו"ד סע"א) <b>אלא דבלאו איהו נמי מינטר מאי קעביד.</b>—עי' רש"י. והוסיף ברא"ש: "וכגון שהאחרים לא סילקו עצמן משמירת השור". והיו יכולין לאוקומי גם באופן אחר: כגון שפשעו ארבעה ואחד שומר אותו ויכול לשומרו ולא סילק עצמו משמירתו ולבסוף פשע בו והזיק השור, דחייב בכל נזקו. אלא שבאופן כזה פשיטא דחייב.
(יו"ד א תוספות) <b>ד"ה שייר וכו' ולא דק וכו'.</b>—אולי מ"ש רש"י "ואע"ג דטמון בשק" - עניינו, שהחמור טמון בשק תבואה שעליו.
<h2>דף יב:</h2>
(יב ב) <b>ומחיים מי אמר.</b>—העיקר כמו שפירש בשמ"ק כאן: ומי אמר ריה"ג דכל קדשים קלים ואפי' בכור הם ממון בעלים. ובזה נפלה קושית התוס' ד"ה ומחיים, ומה שפירשו בזה התוס' דחוק.
<h2>דף יג:</h2>
(יג ב) <b>נגח ואח"כ הפקיר פטור.</b>—וכתב בטור ח"מ סי' תו, שאם חזר וזכה בו חייב. ועי' בפלפולא חריפתא על הרא"ש כאן שהתפלא, דא"כ לא משכחת לה דמועד ישלם מן העליה, דודאי יפקיר אותו ולא יזכה בו. ואין זה צריך לפנים, דמשכחת לה כשאין הבעלים יודעים דין זה. ועוד משכחת לה בשור שוה מאתים דנגח שור שוה מנה, שזה לא יפקיר מאתים בשביל מנה.
(שם) <b>עד שתהא מיתה וגמר דין והעמדה בדין שוין כאחד.</b>—עי' לקמן מד סע"ב רש"י ד"ה אם עד, דמשם מוכח דמכר דינו כמקדיש ומפקיר, ומה דאיתא לקמן (לג ב) "מכרן מכור לרדייא" צ"ל דאתא כרבנן ודלא כר' יהודה. אבל דעת הרשב"א בחדושיו כאן דאין דין מכר ומתנה כמקדיש ומפקיר וחייב אף לר' יהודה. והנה הרא"ש בפרקין סי' ט"ז כתב בשם הר"מ, דבממון אף רבנן מודים, ומזה מוכח כדעת הרשב"א. וראה בהגהות רעק"א (לקמן צ ע"ב), שהקשה להר"מ מזה שאמרו (לג ב) "הקדישו מוקדש משום דר' אבהו". ונראה לומר, שהר"מ חולק בין קדשים שיש בהם מעילה לקדשים שאין בהם מעילה, והמקדיש הקדש שאין בו מעילה הכל מודים דחייב. ועי' בל"מ הל' נזקי ממון פ"ה ה"ד.
(יג סע"ב) <b>להביא ש"ח והשואל נושא שכר וכו'.</b>—בביאור ברייתא זו נדחקו בתלמוד כאן. ובשמ"ק כאן בשם תלמידי הר"פ הקשה: מפני מה לא העמידו ברייתא זו כפשטה בשהזיקו של אחרים, שהשומרים נכנסו תחת הבעלים, וכדתנן לקמן (מד ב)? ונדהקו שם ליישב זה. אבל מצינו בירושלמי דפרקין ה"ב שאמרו שם על לשון המשנה "ורשות הניזק והמזיק בתשלומין" (כפי נוסח סדר המשנה שבירושלמי, ע"ש): "זה ש"ח והשואל נושא שכר והשוכר". ולפי הנוסח ההוא מוכרח כביאור הבבלי כאן, ואינו ענין למה ששנינו לקמן מד ב.
<h2>דף יד:</h2>
(יד ב) <b>ישיב לרבות שוה כסף אפי' סובין וכו' ביתמי וכו'.</b>—דע שבירושלמי דפרקין ה"ג יש שיטה אחרת בענין זה, אבל היא פשוטה מאד, והיא דמה שמרבין אפי' סובין היינו כשהמזיק רוצה לשלם ממטלטלין, אבל אם אינו רוצה לשלם ממטלטלין אלא מקרקעות, או שמסרב לשלם כל עיקר, אז ב"ד מגבין מקרקעות וממיטב אבל לא ממטלטלין, ואם תפס הניזק מטלטלין מן המזיק ה"ז גובה מהם אף אם רוצה המזיק ליתן לו קרקע.
<h2>דף טז:</h2>
(טז רע"ב) <b>ארי ברה"ר דרס ואכל פטור וכו'.</b>—ענין זה נפלא מאד: איך אפשר לפטור את זה שמשלח ארי - הידוע למזיק - ברה"ר, כשדרס את בהמת חבירו, והרי חזקה שיטרוף וידרוס את כל מה שיבא כנגדו ואין מציל מידו? ואינו דומה לשן ורגל דפטור נמי ברה"ר, דהתם שינה הניזק ולא שינה המזיק, דהרי רשות לאדם לשלוח בהמתו לרה"ר, אבל אין לו רשות להניח כליו ופירותיו ברה"ר (עי' לקמן כז ב ול' ע"ב); אבל ענין זה הוא להיפך בארי המזיק<sup class="footnote-marker">*</sup><i class="footnote">ועי' ביש"ש סי' מז ושלטי הגבורים סוף פרק זה ובפני יהושע כאן.</i>. והנה הרי"ף העתיק משנתנו "חמשה מועדין מתחלתן", אבל השמיט מימרא זו דשמואל ומאי דשקלינן וטרינן עלה הכא. ומזה משמע שדחה הא דשמואל מהלכה. ומה שהביא בפ"ב "דחיה שנכנסה בחצר הניזק טרפה בהמה ואכלה בשר משלם נזק שלם", דמשמע שברה"ר פטור, היינו בחיה כזאת שאין דרכה לילך ולהזיק. וכ"ה דעת הרמב"ם, שבהל' נזקי ממון (פ"א ה"ו) העתיק גם הוא משנתנו כצורתה, ולהלן (פ"ג ה"ז) העתיק הא דחיה שנכנסה בחצר הניזק. וכתב במ"מ שם שדחה לדשמואל. והנה הרב סתם ולא כתב שום טעם לדחייה זו. ונראה בטעמן ע"פ מה שנתבאר למעלה (טו א) דאי סתם שמרים לאו בחזקת שימור קיימי בדין הוא דבעי לשלומי נזק שלם אף בקרן תמה ברה"ר.
וענין "לאו בחזקת שימור קיימי" הוא שדרכן לילך ולהזיק בקרניהם (עי' לעיל ה ב תוס' ד"ה שכן). וכ"כ הרשב"א שם, שמתחלתן הן מועדין לילך ולהזיק, ומ"מ חס רחמנא עליה משום דאכתי לא אייעד לתוריה, פי' שיש גם כמה שוורים שהולכים לדרכם ואינם מזיקים לשום דבר. ומאחר שידוע בארי וחביריו שאם יניחו אותם לילך ברה"ר שיזיקו כולם את כל הפוגע בהם בלי ספק כלל, וכבר אמרו שהן מועדין מתחלתן, אין לך בחזקת שלא בשימור גדול מזה, ואף במידי דאורחייהו בכך, דלא יהא אלא קרן מועדת, שהרי מועדין מתחלתן הן, וכמו שנתבאר, ועליהן לא חס רחמנא וחייבין בכל אופן. ומוכח דסוגיא זאת פליגא אדשמואל, ופסקו כסתם התלמוד שם, דסוגיא דעלמא הכי וכשקול הדעת.
<h2>דף יז.</h2>
(יז א) <b>זוכה לכילה כיוסף וכו'.</b>—עי' פירש"י. והנה מהרש"א נדחק בזה. אבל בילקוט ישעיה רמז ש"ב ובאו"ז ראש הלכות צדקה ובנה"מ סי' רא כולם העתיקו "זוכה לנחלה כיוסף שנאמר בכור שורו הדר לו", ומקרא זה הוא לראיה, שיוסף נקרא שור.
(שם תוספות) <b>ד"ה והאמר וכו' ובשאילתות וכו' דליגמר נפשיה לימוד גדול וכו'.</b>—שמעתי מאבי מורי זללה"ה רמז לדעת השאילתות מן התורה, דבפרשה ראשונה של ק"ש כתיב "ודברת בם בשבתך בביתך וגו'" וזה לימוד עצמו, ואח"כ כתיב "וקשרתם לאות על ידיך וגו'" שזה מעשה המצוות; אבל בפרשה שנייה תחילה כתוב "וקשרתם אותם לאות וגו'" ואח"כ "ולמדתם אותם את בניכם וגו'", שזהו לאגמורי לאחריני.
ודע שבע"ז יג א תוס' ד"ה ללמוד כתבו בשם השאילתות פר' אמור, דיוצא לחו"ל ללמוד תורה ולישא אשה דקילי וכל שכן לשאר מצות שהן חשובות, והרי השאילתות סותרות את עצמן. וכבר העיר על זה באבני מלואים לחגיגה ב ב (ע"ש).
והנה התוס' בע"ז (שם) כתבו, דדוקא ללמוד תורה ולישא אשה, שהן מצות חשובות, מותר לצאת בשבילן לחר'ל, אבל לא לשאר מצות (ע"ש). ונראה דהיינו דוקא בשהוא צריך לרב להתלמד ממנו באופן זה הלימוד עדיף ממעשה שאר המצות, שבענין זה עסקינן התם; אבל מה שהוא לומד בעצמו ביחיד מעשה שאר מצות עדיף, כמבואר בתוס' כאן. ומלבד זה כבר נודע שלא מחבר אחד עשה את התוספות על כל מסכתות התלמוד.
<h2>דף יז:</h2>
(יז ב רש"י) <b>ד"ה עגלה וכו' קרון שהזב עליה ע"ג כלים וכו'.</b>—פי' בכלים שראויים למדרס דוקא. וה"ה כשהזב מושך בקרון והעבירו ע"ג כלים אף שאינם ראויים למדרס דטמאים משום היסטו של זב.
<h2>דף כא:</h2>
(כא ב) <b>ובער בשדה אחר ולא ברשות המזיק ברשות המזיק לימא וכו'.</b>—הא דלא אמר 'בשדה אחר ולא בשדה שאינה של שניהם'<sup class="footnote-marker">*</sup><i class="footnote">וכעין זה איתא לעיל (יד א): "אילימא לא לזה ולא לזה כלל אלא דאחר והא בעינן ובער בשדה אחר וליכא".</i> דאי הכי כ"ש דפטור ברה"ר, דבירושלמי פ"א ה"ב איכא מאן דמחייב בחצר שאינה של שניהם, אבל ברה"ר פטור לכ"ע (ועי' רא"ש פ"א סי' יז).
<h2>דף כב.</h2>
(כב א) <b>ר' יהודה אומר בנר חנוכה פטור.</b>—יש להסתפק לר' יהודה: אם שניהם פטורין, או שמא מאחר שיש רשות לחנוני להעמיד את הנר בחוץ היה לו לבעל הגמל להישמר, ודינו כאילו נכנסה פשתנו לתוך החנות ובעל הגמל חייב.
<h2>דף כג:</h2>
(כג ב תוספות) <b>ד"ה ולא ישמרנו וכו' וי"ל דלכתחילה כשהוזמו וכו'</b> ביאור דבריהם הוא כגון שבאו עדים ביום א' והעידו, שהיום נגח שור זה את האדם, ולפני שנגמר דינו הוזמו אותם עדים; וביום ב' באו עדים אחרים והעידו שבו ביום נגח, וגם אלו הוזמו לפני שנגמר דינו; וכן ביום ג' באה כת שלישית והעידה שבו ביום נגח, וגם אלה הוזמו קודם שנגמר דינו. וביום ד' באו עדים אחרים והזמו לכל ג' כתי עדים משלשת הימים, שהזמו לג' כתי העדים שהעידו שנגח; ולפ"ז הרי כל ג' כתי העדים שהעידו שבכל יום ויום נגח אמת אמרו, ועד שלא הספיקו ב"ד לגמור דינו של אותו שור חזר ונגח פעם ד', דלמ"ד ליעודי תורא נעשה מועד בין לאביי ובין לרבא מיד כשהוזמו זוממי זוממין, אבל למ"ד ליעודי גברא אינו נעשה מועד, דהא כל כת עדים שהעידה שנגח בכל יום ויום כבר הוזמה בו ביום, ואף שביום ד' אחר שהוזמו זוממי זוממין חזרו כל ג' כתי העדים למקומן, מ"מ אין כאן אלא העדאה אחת לבעלים בפעם אחת, ואכתי הוי תם (ומ"ש מהרש"א בזה אינו מובן לי, ע"ש).
<h2>דף כה.</h2>
(כה א) <b>ומה טהור בטהור וכו'.</b>—עי' רש"י, שהוא הרוק, וכן משמע לקמן ע"ב, דאמרינן "משום דאתי מרוקו". אבל י"ל עוד שהוא מי רגלים, שמבואר למטה דמטמא בין במגע ובין במשא. ועי' בנדה (עה ב) שדרשו זה מן הכתוב.
<h2>דף כה:</h2>
(כה ב תוספות) <b>ומה פכין וכו' דמחוסר נקיבה כמחוסר מעשה דמי וכו'.</b>—לפנינו בחולין (קכו ב) אין מסקנא הכי אלא להיפך, דלאו כמחוסר מעשה דמי, ומוכרח שגירסא אחרת היתה לפני התוס' שם; וכן משמע בתוס' שבת פד ב ד"ה שטהורים<sup class="footnote-marker">*</sup><i class="footnote">ועי' בתמים דעים סי' קסג שיטה אחרת בענין זה.</i>. ונראים הדברים שב' גירסאות הללו היו גם לפני הרמב"ם, ומפני שלא נתברר לו איזו מהן היא הנכונה לכן עלה דין זה בספק (עי' הל' אבות הטומאה פ"ב הי"ב ובכ"מ שם).
<h2>דף כו.</h2>
(כו א תוספות) <b>ד"ה ויהא וכו' לפטור בשוגג בלא מתכוין וכו'.</b>—צ"ל: לפטור בשוגג או במזיד בלא מתכוין כמו במזיד במתכוין בממון שזה כזה אבל כופר וכו'.
<h2>דף כז:</h2>
(כז ב תוספות) <b>ד"ה ה"ג אמאי וכו' דא"כ לבעוטי נמי אית לה רשותא.</b>—לא נתברר לי מאיזה טעם פשוט לתוס' דבממלא יש לה רשות לבעוט; ולהיפך מדאמרינן לקמן (לב א): "מתני' דכי אורחיה קא מסגי" משמע דאי לאו כאורחיה חייב אע"ג דשם מוקמינן למתני' דפסקא לאורחא כשלדא. ואל תשיבני מדאמרינן לקמן (כח א) "משבר ויוצא משבר ונכנס", דהתם עניינו דרך הילוכו, אבל ודאי שאין לו רשות לשבר ממש בידיו. וגם מתוס' ד"ה משבר (שם) משמע כן, וכ"ה דעת רמב"ם (הל' חובל פ"ו ה"ה) וטור ח"מ סוף סי' שעט. ומ"מ א"א לומר דרבא כאן מיירי בממלא דוקא, דהא לקמן (לב א) מוקמינן הא דר"ל כגון דרבעא בחד גיסא ובאופן זה פליג רבא עליה.
<h2>דף לג:</h2>
(לג ב) <b>והקדישו מוקדש אתאן לר' ישמעאל.</b>—יש לעיין אמאי לא אוקימנן לה כולה כר"ע והקדישו מוקדש בשהקדישו קדושת הגוף דמפקע מידי שעבוד (עי' בתוס' ד"ה משום).
(שם) <b>אלא שחטו ליתי ולשתלם מבשריה וכו'.</b>—לא משני כגון ששחטו ואכלו, דאי הכי ודאי חייב, דאפי' למ"ד מזיק שיעבודו של חבירו פטור מודה הוא בנהנה ואוכל שיעבודו של חבירו שחייב. ופלא על התוס' (לקמן מ ע"ב ד"ה הוה) שדעתם דאף האוכל שיעבודו של חבירו פטור.
(לג סע"ב) <b>אבל היכא דחפר בה בורות שיחין ומערות ליחייב קמ"ל.</b>—עי' לקמן (מח א) דאפי' שור שחפר בורות שיחין ומערות חייב בעל השור.
<h2>דף מא.</h2>
(מא א) <b>מועד היכי משכחת לה וכו'.</b>—איני יודע למה לא שאלו כן על המשנה שלמעלה (לז א) מועד לאדם ואינו מועד לבהמה.
(שם תוספות) <b>ד"ה כמאן וכו' ואסורה לכ"ע.</b>—פי' בבא עליה איש כענין זה, אבל לא בבהמה, דאפי' הביאה עליה את הבהמה אינה נאסרת, דאין זנות לבהמה (עי' יבמ' נט ב).
<h2>דף מב.</h2>
(מב א) <b>אמר רבא יציבא בארעא וכו' אלא אמר רבא וכו'.</b>—צ"ל: רבה, דלמטה מתרצי אביי ורבא בענין אחר<sup class="footnote-marker">*</sup><i class="footnote">[בכל כי"י: אמר ליה רבא. בדפו' שונצינו ופיזרו: רב' = רבה, וכ"ה בתוס' רי"ד, ד"ס.]</i>.
<h2>דף מד:</h2>
(מד סע"ב משנה) <b>מועד משלם נזק שלם ותם משלם ח"נ.</b>—נראה דלהכי אפיך ותני מועד והדר תם, דבאופן זה תני לא זו אף זו, דלא מיבעי מועד שידע בו השומר שהוא נגחן, דסתמא דמילתא קביל עליה נטירותא שלא יזיק לאחרים (עי' לקמן מה ב) דמשלם נזק שלם, אלא אפי' בתם דלא ידע ביה מ"מ אם נגח משלם חצי נזק, דבסתמא קיבל עליו שמירת נזקיו (עי' רא"ש פ"א סי' יז).
<h2>דף מז:</h2>
(מז ב) <b>ואפי' נשברו ברוח.</b>—מדברי התוס' (ד"ה הוה וד"ה או דילמא) משמע דהיינו דוקא ברוח מצויה משום דהוה כש"ח, אבל ש"ש חייב אף ברוח שאינה מצויה. ולפ"ז צ"ל בהא דאמרינן למטה "ברשות שמירת שורו קיבל עליו אפי' חנק את עצמו", דחנק את עצמו הוא כרוח מצוייה, ומאחר שאין זה מצוי כל עיקר, שהבהמה תחנוק את עצמה, לכן מוכרח לומר דמיירי באופן שהיה חבל קשור בכותל הרפת, שהבהמה היתה בה, והיה אפשר דרך הילוכה לכרוך את החבל בצוארה ולהחנק. וכל זה דוחק.
<h2>דף נה.</h2>
(נה רע"א) <b>שאיני יודע אם נאמר בהן טוב וכו'.</b>—דעת התוס' בב"ב קיג א, שלא היה בקי במקרא, והדברים ככתבן. וזה תמוה מאד, שאי אפשר לת"ח שלא יהיה בקי במקרא, והרי אמרו בשהש"ר פ"ד כ"ב: מה כלה זו מתקשטת בכ"ד תכשיטין ואם חסרה דבר אחד מהן אינה כלום, כך ת"ח צריך שיהא רגיל בכ"ד ספרים ואם חיסר א' מהם אינו כלום. ועי' בס' נתיבות עולם מדה יז (דף מב ע"ב) שנדחק בזה, אבל נראה שהמשיב הבין מדברי השואל, שלדעתו עשרת הדברות הכתובים בס' שמות היו חרותים על הלוחות הראשונים, והדברות השניים שבמשנה תורה היו כתובים על הלוחות האחרונים, ולכן השיבו שאינו יודע אם כדבריו כן הוא, שהרי אינו מפורש שכן היה; ואולי נהפוך הוא, שכלשון הדברות שבמשנה תורה היה כתוב בלוחות הראשונים, וכלשון הדברות שבס' שמות היה כתוב בלוחות אחרונים, או שבשניהם היה כתוב כמו בס' שמות, או שבשניהם היה כתוב כמו במשנה תורה.
(שם) <b>כלך אצל ר' תנחום בר חנילאי.</b>—עי' מ"ש בחגיגה יד א.
<h2>דף נה:</h2>
(נה ב תוספות) <b>ד"ה הא כסהו וכו' ואפותח ואכורה קאי בשוה.</b>—משמע מדבריהם, שאם מצא את הבור מכוסה בכיסוי שאינו כראוי וגילהו ושוב כיסהו באותו כיסוי שהוא חייב. וכענין ששנינו (לעיל נב א) בכורה בור, שאם לא כיסהו כראוי חייב, וזה לא מסתבר כלל, דמה עשה זה שיהא חייב. והיה נראה דאף אם גילהו ושוב לא חזר וכיסה אותו שהוא פטור, מאחר שלא היה מכוסה אלא בכיסוי שאינו כראוי, והראשון שכיסהו תחלה באותו כיסוי הוא המתחייב בזה.
<h2>דף נו.</h2>
(נו רע"א) <b>דשויה טמון באש.</b>—לפירש"י אינו מובן מה הפסידו בזה שהטמינו, דאפי' כלים טמונים רואים אותם כאילו הם תבואה ומשלם לו דמי תבואה, וה"נ בתבואה טמונה צריך לשלם לו דמי תבואה (עי' לקמן סא ב), וגם לשון "הכופף" דחוק לפירש"י, לכן נראה לפרש שהיו שם כלים מגולים מונחים סמוך לקמה ולפניו דליקה, והלך זה וכפף את הקמה ע"ג הכלים ועשאם טמונים ומכוסים, ולכן אין המדליק חייב לשלם לבעל הכלים אלא דמי תבואה בלבד, והשאר הוא מפסיד.
<h2>דף סג.</h2>
(סג א תוספות) <b>ד"ה דבר וכו' ומנא ליה הא סברא אי לא משום דדרשינן משלמה וכו'.</b>—עי' מדר"י משפטים פט"ו, דדריש לה מכסף או כלים.
<h2>דף סה.</h2>
(סה א) <b>כי קאמר רב ביוקרא וזולא.</b>—אבל בתוספתא פ"ז יש כעין זה שאמר רכ בשמינה והכחישה וכחושה והשמינה, דהכי תני התם: שמינה והכחישה משלם תשלומי כפל כשעת הגניבה ותשלומי ד' וה' כשעת טביחה ומכירה, כחושה והשמינה משלם תשלומי כפל כשעת גניבה ותשלומי ד' וה' כשעת טביחה ומכירה.
<h2>דף סז:</h2>
(סז ב) <b>שור ושה אין מידי אחרינא לא.</b>—בכמה דברים מצינו שיש בכלל שור אף פרה כמו "שור או כשב או עז כי יולד וגו'" (ויק' כב כז) וכן "שור או שה אותו ואת בנו לא תשחטו ביום אחד" (שם כח), ובכל אלה אף הפרה בכלל (והכי מוכח לקמן קיב א). וכן יש בכלל שה אף גדי עזים כדכתיב "שה כשבים ושה עזים" (דב' יד ד). ולרוב הפשיטות לא היה צריך לכתוב זה אלא להוציא מדעת יש"ש שכתב ברפ"ז, דאין תשלומי ד' בגדי (ע"ש), וסתירת זה מבואר בכתובות (לד ב) דמשלם ד' בגדי.
<h2>דף ע.</h2>
(ע ע"א משנה) <b>גנב וטבח לרפואה או לכלבים וכו'.</b>—לא כריך ותני הני תרתי עם הני דרישא, משום דבהני תרתי אף ר"ש מודה, מה שאין כן באלו דרישא דלא אתי אלא כר"מ, כמבואר לקמן (עא א).
<h2>דף ע:</h2>
(ע ע"ב תוספות) <b>ד"ה למעוטי וכו' דתנן בפ' התקבל וכו'.</b>—נראה דהתם נמי שנים אלו שאמרו "בפנינו אמרה" אינם צריכים לאחרים, שהרי העידו עדות שלמה, שעשתה שליח לזה, והוא יכול לקבל אף עתה גט בשבילה, הא למה הדבר דומה לעידי קדושין שאינן צריכין לעידי ביאה.
<h2>דף עא:</h2>
(עא רע"ב רש"י) <b>ד"ה כיון וכו' דקס"ד וכו'.</b>—לפי המסקנא נמי סליק הכי, ואין דרך רש"י לדקדק בזה.
<h2>דף עב.</h2>
(עב א תוספות) <b>ד"ה דאי וכו' דחייב רחמנא אחולין בעזרה וכו'.</b>—לא נודע לנו מה הוא החיוב שיש על חולין בעזרה, שלא מצינו בו לא כרת ולא מלקות אלא דחולין שנשחטו בעזרה אסורין בהנאה. ועי' מ"ש במ"ל הל' יסודי התורה סופ"ה.
<h2>דף עג:</h2>
(עג סע"ב) <b>מציעאי משלמין דמי עין לעבד.</b>—פי' לא כל דמי העין אלא הדמים שיש בין שומת שן לשומת עין. וכ"כ בכ"מ הל' עדות פכ"א ה"ב.
<h2>דף עד:</h2>
(עד ב) <b>בבא הרוג ברגליו.</b>—פי' וזו היא הכחשה שלו שאין לך הכחשה גדולה מזו, ואם אח"כ הוזמו אינם נהרגים למ"ד דעדים שהוכחשו ולבסוף הוזמו אין נהרגין, (שאם לא תאמר כן אין כאן "תסתיים" כלל).
(עד סע"ב) <b>שכבר אין לו עדים.</b>—לשון "כבר" כאן עניינו כמו "הרי". וכעין זה מצינו ביומא פה א, קידושין מ ע"ב וסנהדרין נב א (ועי' מהרש"א שם שנדחק בזה).
<h2>דף עח.</h2>
(עח א תוספות) <b>ד"ה א"ל וכו' דאין דרך לומר איתמר נמי אחרי שסתר את דבריו.</b>—אין זה כלל מוחלט, שהרי מצינו בכריתות כה ב: כי אתא רבין וכו', אחר שכבר סתר רב דימי את דברי אביי (וע"ש ברש"י ד"ה איתמר). ועוד בנדה (כה א): וכן אמר רב נחמן אמר רבה בר אבוה וכו', אחר שכבר סתר את דברי ר' אושעיא (וע"ש).
<h2>דף עח:</h2>
(עח ב) <b>דבר המעכב בשחיטה.</b>—נראה דהיינו דבר שעושה טריפה, והכי משמע מתוספתא פ"ז הי"ח, דתני שם בדברי רבי: "חוץ מדבר שהנשמה תלויה בו משלם תשלומי כפל ואינו משלם תשלומי ד' וה'" (כצ"ל שם, ע"ש). ומוכח בבכורות ג א ותמורה יא ב, שלמ"ד טריפה אינה חיה ענין "דבר שהנשמה תלויה בו" היינו דבר שעושה אותה טריפה, והכי קיימא לן דטריפה אינה היה. ועוד בערכין (כ ע"א): "זה הכלל דבר שהנשמה תלויה בו וכו' לאתויי מן הארכובה ולמעלה" פי' דהוי טריפה (ע"ש תוס' ד"ה לאתויי). אבל רש"י כאן פירש: "דבר המעכב בשחיטה" - "דבר שאם ניטל נעשה נבילה מחיים". ואיני יודע מה הכריחו לפרש כן. וגם תמוהים דבריו במ"ש "דאם ניטל הכבד מטמאה מחיים", שהרי בחולין (מב א) נמנה במשנה "ניטל הכבד ולא נשתייר ממנו כלום" בין הטריפות. ולמעלה שם (לב ב) איתא דנבילה דמטמאה מחיים לא קתני. וגם לשון רש"י כאן אינו מדוקדק במ"ש ברישא "ניטל הירך וחלל שלה", ובסיפא כתב "דרגלה מן הארכובה ולמטה לא", דלפי שיטתו ה"ל לומר 'דרגלה מן הארכובה ולמעלה לא', מאחר שנשאר הירך וחלל שלה אינה אלא טריפה, וכמו שנתבאר למעלה.
<h2>דף פב:</h2>
(פב ב) <b>חוץ מגנת וורדין וכו'.</b>—עי' בערוך ע' ורד שתרגום שושנה ורד. וכתב במוסף הערוך שם, שכ"ה גם בלשון ישמעאל<sup class="footnote-marker">*</sup><i class="footnote">ועי' חולין מז א ופירש"י שם ובפיה"מ להרמב"ם כלאים סופ"ה ושביעית פ"ז מ"ז, וצ"ע ביד החזקה הל' ברכות פ"ט ה"ו דמשמע, דשושנה אינה ורד, כ"ש בכ"מ שם (ע"ש).</i>. ותמוה מ"ש רש"י כאן דורד היינו כיפת הירדן. והנה בערוך ע' כפת ב' כתב בלשון שני: רעי של דג הגדל בירדן והוא עמברא בלעז. וכ"כ הרמב"ם (הל' כלי המקדש פ"ב ה"ב וה"ד), דכיפת הירדן הוא ענבר בלשון ערבית. וכן כתב בשמ"ק רפ"ה דב"ב בשם תוס' הרא"ש, דכיפת הירדן הוא ענברא וריחו נודף ורעי של דג הוא. ולפ"ז ברור שאין זה ורד.
(שם תוספות) <b>ד"ה ואין וכו' שנתנו דושנו וכו'.</b>—כ"ה בספרי בהעלותך פיס' פ"א (ע"ש).
<h2>דף פג.</h2>
(פג א תוספות) <b>ד"ה התירו וכו' שהלך אבטולמוס בן ראובן וכו'.</b>—לפנינו במעילה שם הנוסח ר' ראובן בן איצטרובילי, כמו שהעיר ביוחסין סדר תנאים ע' אבטולמוס, ואחריו בסה"ד שם. וראיתי בכ"מ (הל' ע"ז פי"ג ה"ג), שהעתיק גם ממעילה: אבטולס בר ראובן.
ודע שמהתוס' כאן יוצא שסיפור קומי כחכמת יונית אין איסור שניהם אלא מדבריהם. אבל דעת הרמב"ם (ע"ז רפי"א), שסיפור קומי איסורו מן התורה ולוקין עליו. ולפ"ז צ"ל דמה שהתירו לספר קומי לקרובים למלכות - הטעם הוא משום פקוח נפש כדי שימצאו מקום להציל ישראל מן הגזירות, וכ"ש בכ"מ (שם ה"ג). ועי' בדב"ר פ"ב, שמפורש כדעת הרמב"ם.
<h2>דף פה.</h2>
(פה א תוספות) <b>ד"ה בשעת וכו' היכא דלא אמדוהו.</b>—עי' לקמן צא א.
<h2>דף פה:</h2>
(פה ב תוספות) <b>ד"ה נהי וכו'.</b>—נראה שהעיקר כנוסח שלפנינו, והביאור כפשוטו וכפירש"י. ולתרץ קושית התוס', מ"ש ריפוי מצער ובשת, נאמר דודאי חילוק גדול ביניהם, דעיקר ריפוי בנזקין הוא כדי שיבריא כשאר כל אדם ויוכל לעשות מלאכתו, ואם אינו מרפאהו אפשר שיהיה חולה כל ימיו או ימות. וכל זה אין לו ענין כאן, דמאחר שנותן לו דמי כולו הרי הוא כאילו כבר עבר ובטל מן העולם. ומ"מ חייב ליתן לו צער ובושת, אע"פ שכבר נתן לו דמי כולו, שאין זה צריך לקבל עליו בחנם צער ובושת במה שסימא ושיבר אותו טרם שחירשו.
ומה שהקשו עוד: מ"ש מקיטע ידו, שאע"פ שנתן לו דמי ידו, נותן גם ריפוי צער ובושת? אינו דומה לזה כל עיקר, שידוע דנזק שנותנים בעד איזה אבר אינו אלא מה ששמין בין עבד שלם לעבד חסר יד או רגל, ונותן לו מה שביניהם, והרי אין בכלל זה לא ריפוי ולא צער ולא בושת, מה שאין כן בנותן לו דמי כולו, דכאילו הרגו הוא, ומה לו ליתן עוד.
ומה שהוסיפו להקשות: "אם חבל בחרש וכי יפטר מריפוי צער ובושת" - תמוה מאד: וכי תעלה על דעתך, שיהא מותר להכות ולהזיק את החרש, ומובן מאליו, שמי שמזיק את החרש-אף שנתחרש בידי אדם וגם שאינו אומן - ה"ז חייב בריפוי וצער ובושת. אלא שבאופן זה דווקא, שעדיין לא הספיק לשלם לו דמי עינו ורגלו, וחזר וחירשו ונותן לו דמי כולו, אפשר דהכל בכלל.
ומה שתמהו עוד דלפעמים מרויח אם הצער והריפוי יותר מדמי כולו, י"ל שע"פ הרוב דברו חכמים, וענין זה אינו מצוי ורחוק מאד. ואם יקרה כזה ודאי חייב לשלם לו כל החמשה דברים כאן כמו במזיק שאר כל אבר.
<h2>דף פז.</h2>
(פז א משנה) <b>חש"ו פגיעתן רעה וכו'.</b>—מסתבר לנו דאפי' קרה שאחר שחבלו הם באחרים חזרו אותם אחרים וחבלו בהם אין אומרים תצא חבלה בחבלה, אלא שהאחרים חייבים לשלם להם כל הנזק.
ודע שמזה דאיתא לעיל (פו ב) "השוטה אין לו בושת" משמע דשאר ד' דברים יש לו, ותניא נמי הכי בתוספתא פ"ט, אלא שמצינו בכתובות (לב ב), דשוטה אנוסה ומפותה אין לה פגם, ונראה שאין זה אלא בפגם של בתולים בלבד, מפני שאין מי שירצה ליתן בעד שפחה שוטה שאינה בעולה יותר משוטה בעולה, שאין משיאין לעבד שיש לרבו קורת רוח הימנו שפחה שוטה (ע"ש מ ע"ב), שאין אדם דר עם נחש בכפיפה אחת (עי' יבמ' קיב ב). ומ"מ אפשר שיהא השוטה ראוי למלאכה, ולכך יש לו שאר ד' הדברים. אבל רש"י בכתובות (לב א) כתב בשוטה, שאין לה דמים למכור בשוק, ומשמע שלדעתו אין לה דמים כלל.
<h2>דף צ:</h2>
(צ ע"ב תוספות) <b>ד"ה כגון וכו' עדים הקרובים לדיינים לא יעידו וכו'.</b>—כ"ה בירושלמי סנהדרין פ"ג ה"י (ע"ש).
<h2>דף צא.</h2>
(צא רע"א) <b>דקביל סהדי וברח וכו'.</b>—מזה מבואר, דלאחר שקיבלו העדים בפניו יש ביד הדיינים לדון ולחייבו אף שלא בפניו.
<h2>דף צג:</h2>
(צג ב) <b>בגדים נמטי.</b>—בכורות כט ב.
<h2>דף צד:</h2>
(צד סע"ב) <b>אי הכי אמאי תשובתו קשה.</b>—יש לעיין מפני מה לא אמרו דתשובתן קשה משום שאינו יודע למי להחזיר כדי לצאת ידי שמים וכענין שאמרו בב"ב (פח ב): "קשה עונשן של מדות מעונשן של עריות", ונתבאר הטעם משום דא"א בתשובה (ע"ש ברשב"ם). ופלא שאף רש"י כאן פירש: תשובתם קשה שגזלו הרבים ואין יודעים למי להחזיר.
<h2>דף צו.</h2>
(צו א רש"י) <b>ד"ה לא קני וכו' יהיב ליה דיקלא גופיה וכו'.</b>—פי' ויהיב ליה נמי מה שבין דקל מחובר העומד לפירות ובין דקל קצוץ העומד לעצים כדמוכח לעיל (נח ב).
<h2>דף צו:</h2>
(צו ב משנה) <b>חמץ ועבר עליו הפסח וכו'.</b>—לפי המסקנא טעם הדבר משום שאומרים באיסורי הנאה "הרי שלך לפניך". ולפ"ז מסתברא, שאף בפסח עצמו יכול לומר לו "הרי שלך לפניך".
<h2>דף ק:</h2>
(ק ע"ב תוספות) <b>ד"ה אומר וכו' דמי פירות דפסולין דאורייתא כדממעט בפ' כיסוי הדם וכו'.</b>—עי' חולין (פד א), דאיתא התם "למעוטי שאר משקין דלא איקרי מים". וקרוב לומר דשאר משקים דלא איקרו מים אינם אלא היוצאים מן הזיתים ומן הענבים בלבד, אבל שאר מי פירות אפשר דאיקרו מים (עי' חולין קכ ע"ב).
<h2>דף קא:</h2>
(קא ב תוספות) <b>ד"ה ולדמיהן ביעור כגון שלקט מתחילה לאכילה דיכול למוכרן.</b>—אינו מובן דגם בלקט לאכילה אינו יכול למוכרו אלא אם כן הותיר, כמו ששנינו בשביעית פ"ז מ"ג, ומסתבר שכן הדין בלקט לצבוע והותיר (ועי' בר"מ ור"ש שם).
<h2>דף קב:</h2>
(קב סע"ב) <b>מכלל דמקנא קניא ליה.</b>—פי' לזה שקנה על שם ריש גלותא, דמדקאמר שאין כופין לר"ג למכור מוכח דודאי קנה לעצמו, אלא שאין ר"ג חייב לכתוב לו שטר מכירה על שדה זו. ומקשינן ע"ז: לימא פליגא דבני מערבא דאמרי וכי מי הודיעו וכו', וה"נ מי הודיע למוכר, שהמעות שקיבל מהקונה על שם ריש גלותא הן של קונה עצמו, כדי שיקנה לו את השדה, והרי המוכר מאמין ללוקח, שהמעות הן של ר"ג, והוא מקנה את השדה לר"ג. ומשני: כגון דאודעיה לבעל שדה וכו' פי' שהקונה אמר למוכר בפני עדים: שדה זו אני לוקח לעצמי, אלא שאני רוצה שיכתבו את השטר על שם ר"ג<sup class="footnote-marker">*</sup><i class="footnote">כביאור זה מוכח לקמן קג א תוס' ד"ה כגון (ועי' ב"י ח"מ סי' רמ"א מחודש א'). וכן מבואר בס' מקח וממכר לרב האי גאון שער ל"ג.</i>.
<h2>דף קד:</h2>
(קד ב תוספות) <b>ד"ה ורבי יוחנן וכו' וה"ה דלגבי שמואל הלכה כר' יוחנן.</b>—אין אנו צריכים לזה, כי מצאנו מפורש כן בעירובין (מז ב). שוב מצאתי כן בהג' בן אריה.
<h2>דף קה.</h2>
(קח רע"א רש"י) <b>ד"ה וכי איכא וכו' נשבע הוא ואביו קתני מכלל דבב"ד הוה.</b>—אינו מובן שהרי מבואר בשבועות (לו ב), דלחכמים שהלכה כמותם - שבועת הפקדון היא בפני ב"ד ושלא בפני ב"ד.
<h2>דף קה:</h2>
(קח ב רש"י) <b>ד"ה הכיר וכו' ובעד אחד קמיירי.</b>—עי' מהדורא בתרא למהרש"א.
<h2>דף קו.</h2>
(קו א) <b>כאן בשלא קפץ.</b>—פירש"י: "שהדיינין השביעוהו", וכן למטה "קפץ לא מצית אמרת השביע עליו קתני" פירש"י: "ע"י דיינין הטיל עליו שבועה", ומאחר שהכופר בכל אין משביעין אותו מן התורה בב"ד צ"ל, דכאן מיירי במודה במקצת.
<h2>דף קז:</h2>
(קז ב תוספות) <b>ד"ה ושלח וכו' הכופר בפקדון וכו' כפל מיהא מיחייב וכו'.</b>—פי' היינו דוקא בשכפר תחלה וחזר וטען טענת גנב ואח"כ באו עדים, אבל כפר בפקדון בלבד ולא נשבע ודאי פטור מכפל, דהא מבואר לעיל (סג ב), דאפי' טוען טענת אבד ונשבע פטור מכפל, והרי זה רצה לגונבה לעצמו.
<h2>דף קח.</h2>
(קה א תוספות) <b>ד"ה טען וכו' מתניתין היא וכו'.</b>—יש לתרץ ולומר, דאי ממתני' הוה אמינא דחייב אשם על כל או"א, אבל חומש אינו חייב אלא אחד לכולם, והכי משמע בירושלמי שבועות פ"ח ה"ד.
<h2>דף קט:</h2>
(קט ב רש"י) <b>ד"ה משנכנס וכו' של אותו משמר וכו'.</b>—מסתברא דאף אם נתן לכהן שבמשמר אחר, שאין יכול להוציא מידו, אלא שתפס "אותו משמר" משום רישא.
(שם תוספות) <b>ד"ה מנין וכו' תימה דנקיט האי לישנא וכו'.</b>—מסתבר דנקיט האי לישנא משום דסמיך עלה דמסקינן דלמדין לה מג"ש משדה אחוזה.
<h2>דף קיב.</h2>
(קיב סע"א רש"י) <b>ד"ה שאם אין וכו' ותשובת רב האי גאון מסייעא לי.</b>—תשובת רה"ג מצאתי בגאונים קדמונים ספ"ג (ע"ש). ועי' מ"ש בתמורה (כח ב).
<h2>דף קיד.</h2>
(קיד א משנה) <b>המציל מן הנהר וכו' הרי אלו שלו.</b>—פי' הא דבעינן הכא יאוש בעלים היינו בשהיה יכול להציל ע"י הדוחק, דאל"כ אפי' לא נתייאשו הבעלים הרי אלו שלו (עי' רא"ש ב"מ פ"ב סי' ב): אבל לא כן היא דעת הרמב"ם (הל' גזילה רפ"ו), אלא דאפי' א"א להציל בשום אופן מ"מ צריכים יאוש בעלים (ע"ש במ"מ).
והנה הא דאמרינן הכא דמציל מליסטיס ישראל הרי אלו שלו - נראה שטעם דין זה הוא מפני שקנה מה שהציל מדין מלחמה, דמה שבוזזים ושוללים במלחמה הרי הוא קנוי לשולל ובוזז<sup class="footnote-marker">*</sup><i class="footnote">עי' שו"ת ר"י בן מיגאש סי' קכה ורמב"ם הל' עבדים פ"ט ה"ד ופאר הדור סי' קלא.</i>. ואם אין דין מלחמה בליסטיס, צ"ל דמיירי שלא חטף מידי הליסטיס עצמו, אלא שברודפו אחריו השליך הליסטיס מידו להקל מעליו, ובאופן זה הרי הפקיר הליסטיס מה שהשליך; ומאחר שהבעלים מסתמא התייאשו כבר זכה המציל במה שבידו. אבל החוטף ממש מידי הגזלן הדבר ברור שצריך להחזיר לידי הבעלים או לידי הגזלן, דלא גרע מגונב מן הגנב אחר שכבר נתייאשו הבעלים, דחייב לשלם הקרן לגנב (כלעיל סח א). וכ"כ בתוס' רי"ד ריש פרקין, דגוזל מן הגזלן אחר שנתייאשו הבעלים, דגזלן שני צריך להחזיר לגזלן ראשון. וכ"כ בשו"ת רשב"ץ ח"ב סי' קלו. וגם מדבריו שם נראה דמפרש מ"ש כאן "הרי אלו שלו" שאינו אלא לענין שאינו מחוייב להחזיר לבעל הבית, אבל ודאי שהוא צריך להחזיר לגזלן (ע"ש).
<h2>דף קטו.</h2>
(קטו א) <b>אתא לקמיה דרבינא וכו'.</b>—נראה שבעלי הדין קיבלו את רבינא עליהם לדיין מרצונם, דאל"כ אין הקרובים דנים.
<h2>דף קטו:</h2>
(קטו ב) <b>תורמין מן הטמא וכו' ומן הטהור על הטמא וכו'.</b>—פי' בתרומת מעשר שמותר לתרום שלא מן המוקף, כדאיתא בירושלמי תרומות רפ"ב; אבל תרומה גדולה אין לתרום לכתחילה מן הטהור על הטמא, כדתנן התם. וכ"כ בתוס' רי"ד כאן. ועי' מ"ש בב"מ לח א.
<h2>דף קטז.</h2>
(קטז סע"א) <b>קדים רב ספרא וזכה ביה וכו'.</b>—נראה שאם לא הגיעו מיד ליישוב, והארי היה הולך ומלוה אותם עוד, והיו מוכרחים לזון אותו ולהאכילו בכל יום, שהיה רב ספרא מחוייב לחזור ולהאכיל את הארי את חמורו קודם לחבריו, שכבר האכילו את הארי כל אחד יומו.
<h2>דף קיט.</h2>
(קיט א רש"י) <b>ד"ה והבדדין וכו' לוקחין מן נשיהם וכו'.</b>—עי' ערוך ערך בדד א' שכתב: הפועלין העושין בבית הבד הן נקראין בדדין. ולפ"ז יהיה הפי' כאן, שמותר ליקח מן הפועלים עצמם. וכן מבואר ברמב"ם פ"ו ה"ה מהל' גניבה<sup class="footnote-marker">*</sup><i class="footnote">ודלא כמ"מ שם שכתב: "פי' בעלי בית הבד ושוכרין אותו לעשות בו שמן". ביאור דבריו, שמותר לקנות מבעלי בית הבד, ואין חוששין שמא גנבו את השמן מזה ששכר ממנו את בית הבד. אבל לא לזה התכוין הרמב"ם אלא לפי' הערוך (ע"ש ובטהרות רפ"י ובפיה"מ שם ובגטין סב א).</i>. וכ"ה בטור ח"מ סי' שנ"ח.
