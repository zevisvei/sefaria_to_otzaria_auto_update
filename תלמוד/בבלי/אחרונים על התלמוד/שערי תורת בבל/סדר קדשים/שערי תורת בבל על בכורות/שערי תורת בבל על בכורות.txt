<h1>שערי תורת בבל על בכורות</h1>
<h2>דף ז:</h2>
(ז ב) <b>עור הבא כנגד פניו של חמור.</b>—פי' רש"י: "כעין שליא שהחמור נולד בו". וכ"מ מהראב"ד (הל' מאכלות אסורות פ"ה הי"ג) ובאשכול ח"ג סי' כד. אבל בפי' ר"ג כתב: "שכשנולד החמור יש לו עור דק על פניו כעין שליא ולאו שליא הוא ואינו דבוק נמי לפניו אלא כך הוא בריה בפני עצמו ופירשא בעלמא הוא". וכ"ה בערוך ע' פרוש ב' (וידוע שהערוך שאב מפי' ר"ג). וכ"ה דעת הרמב"ם שכתב (הל' מאכלות אסורות פ"ד ה"כ): "עור הבא כנגד פניו של חמור מותר באכילה". ובהי"ח שם משמע, דשיליא של בהמה טמאה אסורה באכילה. וכ"ה דעת הרשב"א (במיוחסות סי' קס).
ודע שבאשכול שם כתב "מדנקט חמור ש"מ שיליא של שאר בהמות לאו פירשא גמור הוא". ומדברי הרמב"ם בפ"ד הי"ח שם משמע שאוסר כל השליות מבהמות טמאות, ובפ"ה הי"ג משמע, שאוסר גם השיליות הנולדות מבהמות טהורות (ע"ש במ"מ). והראב"ד השיג עליו שם וכתב: "קיי"ל דשליא אינו אוכל דפירשא בעלמא היא וכו' אמאי אסורה לא כולה ולא מקצתה"<sup class="footnote-marker">*</sup><i class="footnote">והיינו ממה דקיי"ל דעור הבא כנגד פניו של חמור מותר, ולדעת הראב"ד הוא שליא, וכמו שנתבאר למעלה. והרב מ"מ לא עמד על כוונת דברי הראב"ד (ע"ש).</i>. ומ"מ אף להראב"ד אם יצאה מקצת שיליא מבהמה מעוברת ושחטה ולא היתה השיליא קשורה בולד הרי זו אסורה, כמבואר שם מפני שחוששין שמא נימוח הולד בשיליא ודבוק בה וכשהוא אוכל אוכל את השיליא עם הולד (ע"ש).
(שם תוספות) <b>ד"ה הגזין וכו' שזה עוף וכו'.</b>—עי' מהרש"א שביאר דהגזין הן עוף. ואם נאמר שהתוס' נתכוונו לשרץ העוף ניחא מה שדחו גירסת "חגבים", שכפי הנודע אין החגבים מוציאים דבש. ועי' נדה יז א, שכתבו התוס' שם, שלר"ת הגזין הן זבובים. ונראה דלא זבובים ממש, שהרי אלו אין מוציאין דבש אלא מין שרץ העוף. וכ"כ בערוך ע' גז ח': "גזי פי' ממיני דבורין וצרעין הן". וכן משמע בשבת (קו ב) דגזין הן מין שרץ העוף. ובאמת שנמצא בחולין (מב א): "דרוסת הגז" (לגירסת הערוך ע' גז א'), שהוא עוף ממש, אבל לא נודע לנו שום מין עוף שיהא מוציא דבש.
<h2>דף ח.</h2>
(ח א) <b>גמל אחור כנגד אחור.</b>—בב"ר פ"כ ה איתא: "הכל משמשין פנים כנגד עורף חוץ משנים שמשמשין אחור כנגד אחור גמל וכלב".
(שם) <b>הקוף והקיפוף לג' שנים.</b>—בתוספתא פ"א ה"י הנוסח: "הקוף והקיפוד" [וכ"ה בכ"י מינכן כאן], וכ"ה בב"ר (שם ז). והוא מין שרץ, כמו "פרה בעור הקיפוד"<sup class="footnote-marker">*</sup><i class="footnote">לפנינו בדפוסים בטעות: הקיפור.</i> (שבת נד ב), ופירש"י: מין שרץ. ומתוס' ד"ה הקוף מבואר, שיש קיפוד שהוא מין עוף. ובישע' (יד כג) פי' בעל המצודות: "קפד שם עוף מדברי", ולא כן פי' רש"י שם. וע"ע רש"י ברכות נח א ד"ה קאת.
(שם תוספות) <b>ד"ה ומאי וכו' לינקוט חמור מכלב וכו'.</b>—אבל יש כעין זה בב"ר פ"כ ז בשם ר' יהושע: הכלב חיה טמאה ומוליד לחמשים יום ובהמה טמאה יולדת ליב"ח וכתיב ארור אתה מכל הבהמה ומכל חית השדה וכו'.
<h2>דף ח:</h2>
(ח ב) <b>משרא דסכיני במאי קטלי וכו'.</b>—ברור לכל שכל הויכוח הזה הוא מדברי חכמים וחידותם. וענין שאלתם כאן הוא ע"פ הנודע שמראשית היות ישראל לגוי הוא עם לבדד ישכון, לא התערב בגוים אשר סבבוהו, לא עשה כמעשיהם, לא התחתן בם ולא שתה יין נסכיהם. סגולת ישראל זו היא שעשתה אותו לעם עולם, והיא היא שעוררה עליהם קנאת לאומים, ובסבתה נולדה שנאת עולם לעם עולם מכל גויי עולם. זאת השנאה היא שנאת עם אחר ואמונה זרה, והתקיימה מראשית עד הדור האחרון הזה. ומי יודע עד מתי תמשך עוד. והנה האיבה הגדולה הזאת, אשר הפיצה רוב שרשיה בלב הגוים, אשר כל הרוחות לא יזיזוה ממקומה, ואף כי החליפה את בגדיה במשך הזמן ושינתה את גווניה כפי מנהגי המקומות וכפי נימוסי העתים והארצות; אבל לעולם לא יחסרו בין הגוים אנשים עזי נפש, אשר ידרכו על ישראל את לשונם לשון שקר, בהוציאם עליו שם רע ודברי כזב, אשר גם המוציאים יודעים, כי שוא המה. יודעים את האמת ומתכוונים למרוד בה. כי יבושו ויכלמו לגלות את סיבת שנאתם האמיתית החוצה ערומה כיום הולדה. והסיבה הנכונה היא בעבור התורה התמימה, אשר נתן לנו ה' ע"י משה עבדו, אשר היא מורשה לקהלת יעקב מאז קיבלוה מהר סיני בקולות וברקים, בענן וערפל ואש אוכלת. ובעבור זאת התורה באנו באש ובמים, ובעבור זאת התורה שחה לעפר נפשנו, גוינו נתנו למכים ולחיינו למורטים. ובעבורה היינו רצוצי משפט, עשוקים וגזולים כל הימים. ובעבור זאת התורה גלתה יהודה פעמיים, חרבה עירנו ונוטל בית תפארתנו. ובעבור זאת התורה לא מצאנו מנוח גם בארץ גלותנו, ורבות פעמים גורשנו מארצות ומדינות, ובעבורה ניתן למשיסה יעקב ורכושו לבוזזים, וגם משפט אזרח לא נתנו לו.
ובכלל יתחלקו שונאי ישראל בכל דור ודור לשתי כתות: הכת האחת והיא הגדולה, אשר בתוכה רוב המון העם, אשר לא ידע בין ימינו לשמאלו, וגם מעט מזער מחכמי הגוים ומשכיליהם, המה בוש לא יבושו להטמין את רעתם בלבם, ולשונם תדבר הוות בגלוי, כי ישראל גוי חוטא הוא, מרמים את הבריות, מוצצים דם עם הארץ ברבית מופרזת וגם ישימו את דמנו ממש במשארותם אשר יאפו ממנו מצות לחג פסחם, כי כן תצוה להם תורתם; ובמרמה גזלו עשיריהם מאתנו את כספנו, ומאשר לנו עשו להם כל הכבוד הזה. ולכן טוב נעשה בעיני ה' ואנשים למחות את זכר ישראל מתחת השמים ושללם לבוז. ואך בזאת יכופר עון בית ישראל אם יאותו להיות כמונו לעם אחד: מפתנו יאכלו ואת יין נסכנו ישתו, ויתחתנו בנו וישכחו את אלקי אבותיהם, ואת תורתו יעזובו, ויתערבו בגוים אשר בתוכם הם יושבים ולא יזכר שם ישראל עוד.
הכת השנית מעטה בכמות ורבה באיכות, כי בתוכה נמצאים חכמים רבים הנודעים בשם, ועמהם רוב השרים אשר עתותי ישראל בידם, וגם אלה פקו פליליה בשנאתם את עמנו, כי מרחם אמם ינקו יחד עם חלבה גם את שנאת הדת; אך בוש יבושו לגלות את אשר בלבם ולדרוש כי ירצחו נפשות נקיים ויבוזו את רכושם רק באשר יש להם תורה אחרת ומאמינים בבורא אחד קונה שמים וארץ; ולכן יערימו סוד ובקרבם ישימו ארבם וטומנים בחובם את שנאתם הגדולה, אך בפיהם ירצו סלה בפני כל, כי רואים את ישראל פרועים לשמצה, ומצבם המוסרי ברע הוא, הולכים לאחור ולא לפנים, ורובם גונבי מכס ומשתמטים מלשלם את מסי הממשלה ומלעבוד בצבא, שונאים הם את עבודת האדמה ורודפים רק אחרי מלאכות נקיות וקלות, יונקים את לשד אזרחי הארץ, וכנגע הם לבני המדינה אשר ישבו בה. ואולם מאחר שגם הם נבראו בצלם אלקים מבורא אחד, אי אפשר לשלול מהם את הזכות האנושית לגור בארץ שנולדו בה ולהחיות זרע על פני הארץ; אך גם לנו הזכות לשמור את האזרחים יושבי הארץ מן העולם לבל ירעו להם העמים הזרים ולבל ימצצו את דמם. לפיכך הכרח הוא לחוק חוקים מיוחדים לישראל. לכן עשו חוק ולא יעבור כי עם ישראל לא יגור בכפרים ובערים הפנימיים, וגם הגבילו את מסחרם. וגם יגבו מהם מסים מיוחדים, ואת המסים הכוללים יגבירו עליהם יותר מאזרחי המדינה. ועוד חוקים רעים ומרים כאלה, אשר ימררו בהם את חייהם. ואת הרעה הזאת ימתיקו בפיהם באמרם כי בני ישראל עדיין אינם ראויים לקבל זכויות. ואולם כאשר ישפרו את מעשיהם ויתרגלו לעשות רק טוב, אז גם אנחנו נמהר להקל את עולנו מעליהם מעט מעט. והנה גם אלה יודעים את האמת כי גם בין גויי הארץ יש ויש מבריחי מכס, ורבים מלוים כספם ברבית מופרזת, רצוח גנוב ונאוף הרבה יותר לפי הערך מבהמון יהודים. וגם במוסר ובמדות יתעלו בני עמנו עילוי רב על גויי הארץ, אשר הם יושבים בתוכם, כאשר יודו גם חכמי הגוים, אף כי מצבם רע מאד מאד לעומת מצב העמים.
והנה כבר נודע כי בזמן חז"ל היו רגילים להתוכח עם חכמי העמים במשלים וחידות<sup class="footnote-marker">*</sup><i class="footnote">ולדוגמא עי' חגיגה ה ב וגטין נו ב.</i>, וגם בין ר' יהושע בן חנניה וסבי דבי אתונא היה ויכוח כזה על סיבת השנאה הגדולה אשר לעמי הארץ על עם בני ישראל. ועל אודות זה פתחו סבי דבי אתונא במשל פיהם ויאמרו: דע נא, חכם היהודים, כי יש בתוכנו עם אחד, קטן כערוגה קטנה, אך דרכו להזיק כערוגה המצמיחה סכינים, כי דוקרים הם את אזרחי הארץ וחותכים את בשרם ויונקים את לשדם, וכנגע הם לממשלה ולמדינה. ומאשר כי חכם אתה, עוצה לנו עצה; מה לעשות בסכינים אשר בזאת הערוגה למען לא יוכלו עוד להרע לאזרחי הארץ, אשר הם יושבים עליה?
וישא ר' יהושע את משלו ויאמר "בקרנא דחמרא". וענין מענהו באשר לא ידע דעת הזקנים הללו איך היא, אם ככת הראשונה, אשר יאמרו להכחיד את ישראל מגוי; או ככת האחרונה, אשר חפצם הוא להקיפם בחוקים קשים ובגזירות רעות. ולכן ענה להם דבר השוה לשניהם: לכת ראשונה ירמוז לבל ידמו בנפשם שיוכלו למחות את שם ישראל ולכלותם מעל פני האדמה, כי דבר כזה לא יהיה לעולם, והוא בגדר אי־אפשרות, כי עוד לא נוצר כלי נשק כזה אשר יצלח לאבד את עם ה' אלה. וכבר שָׂם ה' דבר אמת בפי הנביא "כי תעבור במים אתך אני ובנהרות לא ישטפוך כי תלך במו אש לא תכוה ולהבה לא תבער בך" (ישע' מג ב), ונאמר "כל כלי יוצר עליך לא יצלח" (שם נד יז), כשם שלא נברא קרן לחמור.
והחכמים האלה לא הבינו את תשובת ריב"ח, כי הם היו מבני הכת השנית, ורצונם היה רק ללחוץ את ישראל במשפטים לא יחיו בהם ולהגביל את זכויותיהם בחוקים קשים וכיוצא בהם. לכן שאלוהו "ומי איכא קרנא לחמרא", באמרם: גם אנחנו יודעים כי כבד הדבר מאתנו ולא נקל הוא לאבד את ישראל מגוי, וגם לא זאת מגמת חפצנו.
וישא עוד ר' יהושע את משלו ויאמר "ומי איכא משרא דסכיני", כלומר: גם לפי דעתכם יש במענתי תשובה למחשבתכם לענות את ישראל וללחצו מפני שהם אנשים רעים ומזיקים. דעו נא שכמו שאין ערוגה של סכינים כך לא נמצא בעולם שום אומה, שכל אנשיה רעים וחטאים; וגם בינינו יש רבים ישרים וטובים, רחמנים וגומלי חסדים הרבה יותר מאשר בשאר האומות. והרעים אשר בינינו הם בטלים ברוב. ולפי ערכנו ימעטו הפושעים אצלנו כנגד עמים אחרים.
<h2>דף ט.</h2>
(ט רע"א) <b>כי מטו לבי בליעי מלא כוזא דמיא וכו'.</b>—עי' פי' רש"י ותוס'. אבל מצאתי בב"ר (פי"ג ו): "מעשה בר"א ור' יהושע שהיו מפרישין לים הגדול ונכנסה ספינתן לים למקום שאין מים מהלכין. א"ל ר"א לר"י: לא באנו לכאן אלא לנסיון. מלאו משם חבית מים וכו' אמר להם אדריינוס: מי אוקינוס מה הן? אמרו לו: מים בולעין מים. אמר להם: הבו לי מינהון. יהבון ליה מלא לקינייאתא והוו יהבין בגווה מים והיא בלעה להון".
<h2>דף י:</h2>
(יו"ד סע"ב) <b>ר' יוסי ב"ר יהודה אומר אין פדייה פחותה משקל.</b>—לכאורה היה נראה דשקל זה היינו שקל בלישנא דרבנן, שהוא חצי סלע בכל מקום (כמו "עין רעה בשקל", דלקמן יא א), דאל"כ 'אין פדייה פחותה מסלע' ה"ל למימר; אבל מהא דאמר רבא למטה בטעמו של ר"י בר"י דיליף מערכין מוכח דשקל זה הוא של תורה, דהיינו סלע.
<h2>דף יא.</h2>
(יא רע"א) <b>רבי יהודה נשיאה ה"ל פטר חמור שדריה לקמיה דר' טרפון.</b>—כבר התפלא בעל סה"ד ע' ר' טרפון על אריכות ימים מופלגת כזאת של ר' טרפון עד ימי ר' יהודה נשיאה בן בנו של רבינו הקדוש. ואני מוסיף עוד, שכבר מבואר בב"מ (פה א), שכבר בימי רבנו הקדוש, אבי אביו של ר' יהודה נשיאה, לא היה ר"ט בחיים. ולכן נראה עיקר הנוסח שהעתיק בכפתור ופרח פט"ז "דבי נשיאה ה"ל פטר חמור שדריה לקמיה דר"ט".
<h2>דף יב:</h2>
(יב סע"ב) <b>מודה ר"א בישראל שיש לו ספק פטר חמור בתוך ביתו שמפריש טלה עליו והוא שלו.</b>—מהרי"ט אלגאזי על הל' בכורות לרמב"ן תמה ע"ז, שלפי המסקנא דלר"א פטר חמור אסור בהנאה, ובהפרשת שה עדיין לא הותר עד שיגיע השה לידי כהן, א"כ מה מהנה ליה הפרשת טלה זה כל זמן שלא מסרו לכהן כדי להפקיע אסור הנאה מספק פטר חמור זה, ונדחק מאד ליישב זה (ע"ש). אבל בירושלמי תרומות רפ"ו מצינו נוסח אחר במאמר זה: "ומודה ר"א בפטרי חמורים שנפלו לו מבית אבי אמו כהן מכיון שהפרישם קדשו", ובאור זה, שאותו אבי אמו כהן נפלו לו מאבי אמו ישראל (דאל"כ פטר חמור של כהן אינו צריך פדיון, כמו ששנינו לקמן רפ"ב), והרי זה כענין שאר"נ אמר רבה בר אבוה (לעיל יא א). ולפי נוסח זה שפיר סגי ליה בהפרשת טלה בלבד, שהרי הוא עצמו ירש זכותו של אבי אמו כהן<sup class="footnote-marker">*</sup><i class="footnote">ופלא על מהרי"ט שלא הביא כאן דברי הירושלמי הללו, והוא עצמו העתיק זה הירושלמי בפ"ח שם אות ס"ז ד"ה "הן אמת" ובהל' חלה אות י"א ד"ה "והנה" לענין דין אחר.</i>.
(שם תוספות) <b>ד"ה ודאי וכו' משמע דאסור לקנות בהמה טמאה וכו' בפירות שביעית וכו'.</b>—איני יודע "משמע" זה למה, שהרי משנה שלימה היא בשביעית (פ"ח מ"ח). ומה שתמהו התוס': למה אין קונין בהמה טמאה, ד"בהמה למלאכה הוי הנאתו וביעורו שוה" - ג"כ אינו מובן, דענין "הנאתו וביעורו שוה" היינו ביעורו וביטולו מן העולם; אבל חמור למלאכתו הוא עומד, וכשהוא נהנה ממלאכתו, הרי אותו חמור קיים ועומד לפנינו.
<h2>דף יג.</h2>
(יג א) <b>מאי בדיניהם אי נימא וכו' בדיניהם שפסקה להם תורה וכו'.</b>—איני יודע למה לא אמרו "בדיניהם" כנימוסיהם, כמו שדנים בערכאותיהם, שקונים בכסף, וכמו שאמרו בב"ב (נד א, ומובא בתוס' כאן ד"ה מה): "גוי מכי מטי זוזי לידיה אסתלק ליה", וכעין זה בב"ק (קיג א): "בדיני גוים זכהו ואמור לו כך דינכם". שוב מצאתי בספר דור דור ודורשיו ח"ב פ"ד, שפירש כן.
<h2>דף טז.</h2>
(טז א) <b>והשוחטן בחוץ פטור רב הונא מתני חייב וכו'.</b>—פי' רש"י סיפא דברייתא וכו'. וזה פלא, שהרי לפנינו בסיום הברייתא ליתא לזה, וגם בתוספתא פ"ב ה"ד איתא לברייתא זו וגם שם ליתא לסיום זה. לכן נראה דזה מוסב על משנתנו<sup class="footnote-marker">*</sup><i class="footnote">[בכ"י מינכן: והשוחט (=פיסקא) רב הונא מתני חייב.]</i>, ובסדר המשנה שלהם היה הנוסח גם בסיפא "והשוחטן בחוץ פטור". וגם לפני הרמב"ם היה נוסח זה כמבואר בפיה"מ כאן (ע"ש). ונראה דהא דאיתא לפנינו למטה פיסקא "בין לפני פדיונן בין לאחר פדיונן עושה תמורה" דצריך להגיה במקומו "ועושין תמורה" ותו לא, וגם זה מוסב על המשנה. ועי' בפי' ר"ג.
(שם רש"י) <b>ד"ה ואליבא וכו' בספרי אגודות העין דומה וכו'.</b>—בספרי שלפנינו לא מצאתי זה. ואולי ט"ס הוא וצ"ל: "בספר אגדה" (ועי' באדר"נ ספל"א וד"א זוטא ספ"ט).
<h2>דף כב:</h2>
(כב ב תוספות) <b>ד"ה תעלה וכו' דע"כ לא פליגי ר"א ורבנן בפ' נוטל ופ"א דתמורה במדומע וכו'.</b>—מקור דברי התוס' כאן הם מהר"ש תרומות פ"ה מ"ב. ולפנינו בשבת ותמורה שם מובאת מחלוקתן בסאה תרומה שנפלה לפחות ממאה, ואין ראייה לנפלה לתוך מאה. וה"ל לאתויי מתרומות פ"ה מ"ה, שנחלקו גם בסאה תרומה שנפלה למאה. ועי' מ"ש בשבת קמב א.
<h2>דף כז.</h2>
(כז רע"א) <b>ותנא מ"ט לא קאמר מתנות כהונה וכו'.</b>—כתב הרמב"ם (הל' תרומות פי"ב ה"כ): "ורשאי ישראל לומר לישראל אחר הא לך סלע זה ותן תרומה או בכור או שאר מתנות לפלוני הכהן בן בתי או בן אחותי וכל כיוצא בזה". ואין דבריו עולים כפי גירסת רש"י ופירושו כאן. ועי' במהרי"ט אלגאזי בביאורו על הל' בכורות להרמב"ן כאן, שנדחק ליישב דברי הרמב"ם, והביא משמ"ק שכתב גירסא אחרת בשם ספרים ישנים, דאחר הא דאיתא לפנינו "אם היה כהן לכהן אסור" נוסף בהם: "ר"ש בן אלעזר אף במתנות כהונה כן כיצד ישראל שהפריש מאתים זוז למתנות כהונה ומצאו ישראל אחר וא"ל הילך סלע זה ותנם לבן בתי כהן מותר ואם היה כהן לכהן אסור ותנא קמא מ"ט לא קאמר מתנות כהונה". וכתב בשם תוס' הרא"ש, שכ"ה בספרי ספרד<sup class="footnote-marker">*</sup><i class="footnote">ובפי' ר"ג אינו גורס הוספה זו, ומ"מ היתה הגירסא לפניו: ותנא קמא מ"ט וכו', ונדחק לפרשו (ע"ש).</i>. וכתב עוד בשם הרא"ש, דה"פ שהפריש מאתים זוז להלוותן לכהן להיות מפריש עליהן מתנות כהונה כזרוע לחיים וקיבה ובכורות, וכההיא דגיטין (ל ע"א) המלוה מעות את הכהן (ע"ש שפירושו דחוק, ועוד שלפ"ז ג"כ מוכרח למחוק מלת "קמא" כמו שמחקו רש"י). והנה בתוספתא דמאי פ"ה ה"כ איתא נמי הא דרשב"א בשינוי לשון: "אף במתנות מקודש בכהנים כן", ואין לזה מובן. ועי' בהגהות "אור הגנוז" שם מתוספתא כ"י דגריס "אף במתנות מקדש בכהנים כן", וגם זה אינו מובן. אבל נראה לנו להגיה כאן: "אף בחרמי כהונה כן וכו' ותנא קמא מ"ט לא קאמר חרמי כהונה אמר לך וכו' הני כיון דקדושת דמים נינהו<sup class="footnote-marker">*</sup><i class="footnote">פי' כדאיתא בערכין כט א: "חרמים כל זמן שהן בבית בעלים הרי הן כהקדש לכל דבריהן וכו' נתן לכהן הרי הן לכל דבריהן כחולין". והרי מפורש שאין קדושתן קדושת הגוף, אלא שכל זמן שהן בבית בעלים קדושים בקדושת דמים.</i> אתי למיטעי בהון למינהג בהו מנהג דחולין"<sup class="footnote-marker">*</sup><i class="footnote">ומה שבינתיים, "סבר תיתחל [כהגהת שמ"ק והב"ח] קדושתייהו אארבעה זוזי", מיותר ואינו מסוגיית התלמוד, וליתא בפי' ר"ג, והביאו במהרי"ט שם.</i>. ולפי גירסא זו סבר ת"ק, דכל מתנות כהונה, שיש בהן קדושת הגוף, יש בהן טובת הנאה לבעלים לבד מחרמים, שאין קדושתם אלא כקדושת דמים בעלמא. ופסק הרמב"ם כת"ק. וגם בתוספתא דמאי שם תני, דאף בבכור מותר ישראל ליתן סלע לישראל אחר כדי שיתננו לבן בתו כהן; ומשנה שלימה שנינו בערכין כח ב (והביאה גם בהגהות הרש"ש): "אומרין כמה אדם רוצה ליתן בבכור זה ליתנו לבן בתו או לבן אחותו". ונראה שמכאן נובעים דברי הרמב"ם שכתב (הל' בכורות פ"א הט"ו): "ויראה לי שהבכור נותן לכל כהן שירצה" פי' ולאו דוקא לאנשי משמר, וכן פירש מהרי"ט כאן. ותלה אותו הרמב"ם ב"יראה לי" משום שמצינו בתוספתא סוף סוכה וירושלמי חלה פ"ד הי"א: "הבכורות והבכורים לאנשי משמר", וא"כ אין בו טובת הנאה לבעלים. וגם במל"מ הל' ערכין פ"ו ה"ח כתב, ד"חרמי כהנים פשיטא דלא שייך בהן התפסה, דהא ליכא טובת הנאה לבעלים, שהרי בין קרקע בין מטלטלים ניתנים לכהנים שבאותו משמר"<sup class="footnote-marker">*</sup><i class="footnote">ומ"ש דגם את המטלטלים נותנים לאנשי משמר היינו לדעת הרמב"ם (שם פ"ו ה"ה), אבל רשב"א דהכא דסבר דגם בחרמי מטלטלים יש טובת הנאה מוכרח דסבר דחרמי מטלטלים נותנן לכל כהן שירצה, וכר' חייא בר אבין בערכין (כח א). והכא הוה מצינן למימר דת"ק לא קאמר חרמי כהונה, משום דסבר דגם חרמי מטלטלין לאנשי משמר, אלא דהדרינן ומוקמינן מילתיה אפי' כר' חייא בר אבין. ואפשר נמי דסוגיא דעלמא הכא כוותיה. וכן היא שיטת ירושלמי חלה שם, דחרמי מטלטלין לכל כהן שירצה.</i>. ודוחה הרמב"ם את התוספתא והירושלמי מהלכה. אבל מ"מ קשה, שהרי בתוספתא דמאי מפורש, שיש בבכור טובת הנאה לכהן, וכמו שנתבאר למעלה, וגם א"א שיחלקו על משנה שלימה דערכין הנ"ל. לכד נראה ליישב דעת הירושלמי והתוספתא באופן זה, שאע"פ שצריך ליתן את הבכור לכהן מאנשי משמר דוקא. מ"מ אם פירש לכהן שנתן לו, שהוא נותן את הבכור לו לעצמו בלבד בזמן שהוא מאנשי משמר של שבוע זה, הרי זה זוכה בו לעצמו ואין לשאר הכהנים ממשמר שלו חלק בו. ודוקא אם נתנו הבעלים סתם יש לכל הכהנים שבמשמר חלק בו, מה שאין כן במפרש. וכעין זה מצאתי להרי"ח לאנדע בהגהותיו ליומא (כו ב), דהיחיד שמביא קרבנו למקדש יכול הוא לבחור איזה כהן שירצה מאותו בית אב של משמר שעובד בו ביום, וזה עושה את כל עבודתו. וכבר הקדימו רש"י בזה לקמן נג ב ד"ה "הקדש עילוי".
ודע שגם מפשטות הסוגיא בזבחים (קב ב) משמע שהבכור מתחלק לאנשי משמר, דאמרינן התם: "לימא ליה תן לי מבכור ואוכל וכו'"; אבל לא כן דעת רש"י שם (ע"ש).
(שם רש"י) <b>ד"ה כהן קטן וכו' ל"א להכי נקט וכו'.</b>—אינו מובן, וכבר תמה ע"ז הגרי"ב בספרו שאילת שלום על השאילתות פ' קרח. ועי' בהגהות הרש"ש כאן שהגיה; אבל העיקר כנוסח שבלקוטי רש"י שעל הרא"ש הל' חלה, וכ"ה בשמ"ק כאן, דלפירוש א' ענין הקטן כשלא הביא ב' שערות, שעדיין אינו בר עונשין; ולפירוש ב' היינו דוקא פחות מבן תשע שנים, שאינו מזריע, ואין בו חשש קרי.
(שם תוספות) <b>ד"ה פסק וכו' לא החמירו להפריש ב' תרומות וכו' ויש ליתן טעם וכו'.</b>—כבר נתבאר טעמו של דבר בירושלמי חלה פ"ד ה"ז (והעתיקו הר"ש שם מ"ח): "ר' אבין בר חייא בעי כמה דתימר שתי חלות בסוריא ודכוותה שתי תרומות בסוריא א"ר חגיי חלה אין אחריה כלום תרומה יש אחריה כלום אם אומר את כן נמצאת אותה תרומה שהוא מפריש טבולה למעשרות" (ועי' תוס' לעיל כו ב ד"ה דילמא). ועי' ראב"ן סי' נד וראבי"ה סי' קסד בתשובת ר' אפרים שם.
<h2>דף כח.</h2>
(כח א תוספות) <b>ד"ה רבי מאיר וכו' ואומר רבי וכו'.</b>—רבי זה הוא "ר' יצחק בר שמואל", כמבואר באו"ז ח"א סי' תקב, והוא ר"י סתם שבתוס'. ומוכח שמחבר תוס' בכורות היה תלמיד ר"י. וראיתי בהגהות סמ"ק סי' קסד, שהעתיק שם בשם תוס' בכורות לר' שמעון, וזה נמצא לפנינו לעיל כה א ד"ה "דהוה", ומזה היה נראה, שתוס' אלו הם מר"ש משנץ, שהוא סתם ר"ש והוא היה תלמיד ר"י. אבל מזה שנעלם ממחבר תוס' אלו הירושלמי חלה (שהביאו הר"ש בחלה פ"ד מ"ח) וכ"ש לעיל (כז א על תוס' ד"ה פסק) לכן קרוב הדבר, שמחבר תוס' בכורות אינו הר"ש, אלא תלמיד אחר של ר"י, ושניהם (היינו הר"ש ומחבר תוס' בכורות) שאבו ממקור אחד.
<h2>דף כט:</h2>
(כט ב רש"י) <b>ד"ה חייק חותך לזכרותיה ועושה כעין נקבות וכו'.</b>—פי' שחותך מקום הזכרות ומרחיב את מקום החתך עד סוף מקום הנקבות, כי מקום הזכרות בבהמה הוא למטה מהירכיים ומקום הנקבות למעלה מן הירכיים, ואין זכרותה ונקבותה במקום אחד (עי' לקמן מב ב).
<h2>דף ל:</h2>
(ל ע"ב) <b>מקבלין לכנפיים וכו'.</b>—עי' פי' רש"י. אבל בירושלמי דמאי פ"ב ה"ג [כג רע"א] איתא: "א"ר יצחק בן אלעזר כנפיים מדפות הסיטות. טהרות מעשרות". וענין "טהרות מעשרות" צ"ל דהיינו שמעשר שני שלו יהיה בחזקת טהור, כשהוא אומר ששמרו מן הטומאה, ומותר לאוכלו בירושלים על פיו. אבל זה דחוק, ולכך הגיה הגר"א שם: "טהרות ידים".
<h2>דף לז.</h2>
(לז א רש"י) <b>ד"ה פגימה וכו' סדק משמע נמי בלא חסרון.</b>—יש להוסיף, שגם נקב הוא בלא חסרון, דאם לא כן היינו נפגם, וכדמוכח נמי לקמן, דנקב דכאן הוא כרציעת אוזן העבד.
<h2>דף לח.</h2>
(לח א) <b>מה כלי חרס נטמא תוכו נטמא גבו לא נטמא תוכו לא נטמא גבו וכו'.</b>—עיקר הגירסא כ"ש בשמ"ק כאן: "מה כ"ח נטמא תוכו נטמא גבו נטמא גבו לא נטמא תוכו אף כלי שטף נטמא תוכו נטמא גבו נטמא גבו לא נטמא תוכו", וכן משמע מפי' רש"י, וכעין זה העתיק הר"ש בכלים פ"ב סוף מ"א וברפכ"ה, וכן הוכיח במל"מ (הל' כלים פ"א הי"ג) מדברי הראב"ד והתוס'. אבל ראיתי בתוס' רעק"א בכלים רפכ"ה אות ט"ז שכתב: "ובפי' הר"ש כאן נטמא גבו לא נטמא תוכו ט"ס" (ע"ש). והרי שנעלם ממנו פירש"י והראב"ד והתוס' והמל"מ הנ"ל.
<h2>דף לח:</h2>
(לח ב) <b>סח לי ר' יוחנן בן אלעזר וכו'.</b>—עי' מ"ש בפסחים נא א, דהעיקר שצ"ל כאן: "ר' יונתן בן אלעזר" [וכן הוא בשמ"ק ובכ"י מינכן], ושהוא ר' יונתן סתם. וגם שם סיפר ר' יונתן עם ר' שמעון בן יוסי בן לקוניא, וכן עוד בירושלמי הוריות פ"ב ה"ה. ולפ"ז צ"ל דמעשה דהכא היה בפעם הראשונה שבא לפניו, ולכך אמר כאן "ומימי לא עברתי לפניו".
(לח ב תוספות) <b>ד"ה וסימניך וכו' ומיהו יש להעמידה ביבלת שבעין וכו'.</b>—לשיטת רש"י בעירובין (קג א) אין הענין כן, שהרי כתב בעירובין שם: "זהו יבלת האמורה בתורה", והרי אמרו לקמן (מ ע"ב), דיבלת שבתורה היא שיש בה עצם ואפי' בגוף. וליישב דקדוקם של תוס' נראה, דזה שאמרו "מום שאינו עובר" עניינו, שאינו עובר מעצמו ואפי' ברפואה אינו עובר; אבל אם מום זה הוא יתר בגוף ודאי שאפשר לחותכו ולהעבירו, ומשנה שלימה שנינו לקמן (מה א) "למטה מן הפרק וחתכה כשר". ואל תתמה מזה ששנינו עוד שם "היתה יתרת וחתכה אם יש בה עצם פסול", שכבר תיקנו רש"י שם בטעם יפה מפני שהוא כמחוסר אבר.
<h2>דף מא.</h2>
(מא א) <b>דמתני' לח מבפנים ומבחוץ דמצרים וכו'.</b>—עי' מהרש"א שהעיר, שמפי' רש"י עה"ת מוכח שהיה גורס "דמצרים לח מבפנים ויבש מבחוץ", וכן מובא בכ"מ (הל' ביהמ"ק פ"ז ה"י), וכ"ה בלקח טוב פר' וארא (ט ט)<sup class="footnote-marker">*</sup><i class="footnote">ועי' בהערות הרש"ב ז"ל שמתקן כנוסח התלמוד שלפנינו כאן, ונעלם ממנו דשתי נוסחאות חלוקות הן.</i>. ועי' בערוך ע' שחין עוד גירסא אחרת "דמתני' לח מבפנים ויבש מבחוץ דמצרים יבש מבפנים ולח מבחוץ".
(שם) <b>כיון דאמר מר גרב זהו חרס מיחרץ חריץ דכתיב ומראהו עמוק וכו'.</b>—ענין זה נפלא מאד, דנראה מכאן דמקום הנגע עמוק הוא ממש מן העור, וזה סותר מה דתני בת"כ תזריע [נגעים פרק ב ה]: "ומראה הנגע עמוק אין ממשו עמוק". וכעין זה כתב רש"י בשבועות (ו ב): "עמוקה וגבוהה לאו דוקא קאמר אלא נראית כעמוקה" ומשולש בהרמב"ם (הל' טומאת צרעת פ"א ה"ו): "לא עמוק במשישתו אלא במראית העין". ועוד אני תמה שמכאן משמע, דגרב שהוא מין שחין הרי זה מן הנגעים המטמאים את האדם, וזה סותר משנה שלימה בכריתות (פ"ג מ"ח, טו רע"ב): "וכך היו מוכי שחין עושין בירושלים הולך לו ערב פסח אצל הרופא וחותכו עד שמניח בו כשערה ותוחבו בסירא ונמשך ממנו והלה עושה פסחו והרופא עושה פסחו". ומזה משמע דשחין אינו כל עיקר ממיני נגעים המטמאים<sup class="footnote-marker">*</sup><i class="footnote">ואף שבפיה"מ להרמב"ם כתובות פ"ג מ"ה כתב "מוכת שחין מצורעת", וכ"כ הרע"ב אחריו, נראה שאין זה אלא שילוח לשון בעלמא.</i>. ומתוך כל זה אני אומר דהא דאיתא לפנינו "דכתיב ומראהו עמוק מן העור כמראה חמה העמוקה מן הצל" אינו מלשון התלמוד, אלא פירוש הוא מאיזה תלמיד שכתב מן הצד, והכניסוהו הסופרים בפנים. אבל עיקר ההוכחה היא מן "דאמר מר גרב זהו חרס", והיו מכירין בשחין שנקרא חרס, שיש בו בקיעין וחריצין וגומות. וקרוב הוא שעל שם שיש בשחין זה גומות כמו בחרס הנשבר (עי' לעיל יז ב) לכך כינו שחין זה בשם "חרס"<sup class="footnote-marker">*</sup><i class="footnote">וכן בלשון ארמי מכונה שחין זה "חספניתא" (עי' רש"י שבת קלד א ד"ה חספניתא).</i>.
<h2>דף מב.</h2>
(מב רע"א) <b>סמי מיכן טומטום.</b>—פי' שהיא אשגרת לישנא מנדה כח א ועוד (עי' מ"ש בתמורה כח ב).
<h2>דף מג.</h2>
(מג א) <b>קלוט וחוטין דליתנהו באדם בבהמה נמי לא ליפסלו.</b>—עי' רש"י דחוטין שנפגמו ושנגממו נפקא מחרוץ. ואינו מובן, דהא לעיל (מא א) אמרינן, דחרוץ במקום בשר לא הוי מומא. לכן נראה דנפקא לה מ"כל מום רע", וכן משמע בריש פרקין (לז א).
<h2>דף מד.</h2>
(מד א) <b>תנא כאצבע קטנה.</b>—לפי' רש"י ור"ג שיעור זה הוא כעובי אצבע קטנה וביתרון גודל חוטמו. אבל הרמב"ם בפיה"מ כאן כתב: "ושיעור חוטמו אמרו שהוא כשיעור אצבע קטנה שבידו וכו' ואם היה ארוך מכאן או קצר מכאן ה"ז מום". ולפ"ז עניינו כאורך אצבע קטנה. ופירוש זה עיקר, שמצאנו בברייתא דשיעור קומה (שהיא כלולה בתוך ספר רזיאל לבעל הרקח): "אורך החוטם כאורך האצבע קטנה וכו' וכן מדת כל אדם".
<h2>דף מד:</h2>
(מד ב) <b>איתתא לא תקום להדיא באפי ינוקא.</b>—פי' רש"י: כשהיא מטלת מים. ויש לעיין במאי מיירי, אם כשהיא מגלה את עצמה - אפי' מן הצד יהא אסור, ואם אינה מגלה עצמה - למה לא, מאחר שהיא מכוסה. לכן נראה עיקר כפי' ר"ג כאן, שהאשה לא תעמוד לפני התינוק כשהוא משתין מים ומגלה את עצמו, אבל כשהיא הופכת את פניה לצדה ואינה מסתכלת בו מותר.
(שם רש"י) <b>ד"ה ש"ז רבה מי שיש לו אשה ואינו משמש מטתו.</b>—איני יודע למה לא פירש בפשיטות שהוא רווק ואינו נושא אשה.
(שם תוספות) <b>ד"ה אימתי וכו' תימה וכו' צריכין לצאת וכו'.</b>—נראה ליישב זה שהיו מטילין מים בעביט, ומוציאין אותו חוץ למחנה ושופכין שם, וכן היו עושין בקטנים, שא"א להוציאן חוץ למחנה בכל עת. וראיתי להראב"ע שכתב בפ' נשא (ה ב): "ואין יד במחנה לצאת חוץ רק כל אחד חופר באהלו כמנהג כל המחנות כלן, כי תינוקים יש ביניהם, ופרשת כי תצא מחנה על מחנה קטן ידבר שאין שם אשה". וכבר קיימנו דברי חכמים והעמדנום על מכונם.
<h2>דף מה.</h2>
(מה א תוספות) <b>ד"ה בעל וכו' דקאמר על האדם המכוסה בית הרעי שלו באגבותא וכו'.</b>—צ"ל: המכוסה בית הרעי שלו בעגבות עשה לו כסתות וכו'. - והוא בב"ר פי"ז יו"ד (וע"ש במ"כ).
<h2>דף מט:</h2>
(מט ב תוספות) <b>ד"ה כיום וכו' ובמסכת שמחות<sup class="footnote-marker">*</sup><i class="footnote">ואין זה מסכת שמחות שלפנינו, כי שם ליתא כל זה, רק "ספק שהוא אחיו ספק שאינו אחיו ספק שהוא בנו ספק שאינו בנו מתאבל ואונן ואינו מטמא". ומס' שמחות שלנו מכונה בפי הקדמונים "אבל רבתי" (עי' חדושי הגהות על טור יו"ד סי' שלה אות ב וב"י שם סי' שע"ד ד"ה ומ"ש אפי' גמרו וכו').</i> פ"ד תנן הספקות אוננין ומתאבלין עליהן וי"ל וכו'.</b>—וכ"כ התוס' ביבמות לו ב ד"ה ה"א. אבל אין זה מחוור, כי בעלי התוס' רצו לקרב את המרוחקין בזרוע, כי ענין זה הוא מחלוקת בני מזרח ובני מערב, כמו שמצינו בחלופי מנהגים שבין בני מזרח ובני מערב (שבסוף ס' יש"ש ב"ק) סי' ב': "בני א"י אין מתאבלין על תינוק עד שיהא בן שלשים יום בני בבל מתאבלין אפי' על יום אחד". וברור שט"ס שם וצ"ל להיפך, וכ"ש הרב ר' יואל מילר הכהן בחילופי מנהגים שלו בשם צידה לדרך כ"י: "אנשי מזרח אין מתאבלין על הילד עד שיהא בן שלשים יום ובני א"י אפי' הוא בן יומו". והנה מקור מנהג בבל הוא מסוגיא דהכא ובשבת קלו א, ומנהג א"י מקורו מירושלמי פי"א ה"ז [יב ע"א]: ר' אשיין בר יקים ה"ל עובדא (פי' שמת לו תינוק, שלא היה בן שלשים יום) שאל לר' יסא א"ל לית צריך א"ל והתנינן אוננין ומתאבלין<sup class="footnote-marker">*</sup><i class="footnote">כצ"ל, במקום "ומיטמאין", והבר' היא בר' דשמחות הנ"ל.</i> על הספק, סימנין היו ניכרין (פי' בעובדא של ר' אשיין היו בתינוק סימנים, המוכיחים שהוא נפל, כגון שלא נגמרו שערו וצפרניו) לא כן אמרין חברייה בשם ר' יוחנן סימני בן שמונה אין עושין מעשה (פי' שאין סומכין על הסימנים לענין מעשה, ואכתי ה"ל להתאבל על הספק) סימן היה לו שבעל ופירש (פי' וע"י זה היה ברור לו שלא כלו לוולד כל חדשיו, והוא ודאי נפל, ולכך יפה הורה ר' יסא שאינו צריך להתאבל עליו, אבל בספק נפל צריך להתאבל עליו). - כן הוא ביאור ירושלמי זה כפי הנראה מחדושי רמב"ן יבמות פ ע"א וכן במלחמות שם; אבל מפרשי ירושלמי האחרונים העבירו עליו את הדרך, כי לא עמדו על דעתו ושיטתו, לכך נדחקו לפרשו ע"פ שיטת הבבלי ההפוכה משיטת הירושלמי. וראה באשכול ח"ב סי' יד בשאלה לרב האי גאון שכתב השואל, דאנינות בספק נפל היא במחלוקת תלמוד בבלי ותלמוד א"י, והרי זה כמו שאמרנו<sup class="footnote-marker">*</sup><i class="footnote">והיה ענין זה בהעלם דבר מהרב נחל אשכול שם וכן מבעל העמק שאלה על השאילתות סוף סי' קג (ע"ש).</i>. וגם מוכח שמסדר מס' שמחות היה בן א"י (ודלא כמחבר ס' דד"ו ח"ב פכ"ה עמ' 220).
(מט סע"ב) <b>ר' אמי אמר דינרא ערבא.</b>—עי' רש"י מ"ש בשם תשובות הגאונים, שז' דינרים האמורים בתלמוד עושין עשרה מאותן של ערביא ובלשון ערבי קורין אותן מגרעות. וכבר התפלאו התוס' על זה. אבל ברור אצלנו. שתשובת הגאונים לא היתה לפרש שיעור דינרא ערבא של פדיון הבן דהכא, שהיה לערביים בזמן ר' אמי, אלא שהגאונים באו לבאר שיעור דינר צורי, שכבר נשכח בימיהם, שהוא דינר של ערביא ושלש שביעיות ממנו, מדינר ערבי שהיה מצוי בימיהם והיה קטן מדינר ערבי שבזמן חז"ל (ועי' מ"ש בעירובין כט א). והנה דעת התוס' שדינר ערבא דהכא הוא של זהב והוא שוה חמשה סלעים של פדיון הבן. אבל הרי"ף כתב בקידושין פ"א רמז תקפ"ט, ד"פרוטה היא אחת משמונה באיסר האיטלקי ושיעורה חד מקצ"ב בזוזא דששדנג והוא דינר זהב של ערביא<sup class="footnote-marker">*</sup><i class="footnote">ויש לעיין בה"ג הל' בכורות דמשמע דזוזא ששדנג הוא דינר של כסף; וכן משמע בהל' בכורות לרמב"ן פ"ח.</i> נמצאת פרוטה ע"פ השעור הזה חצי חבה<sup class="footnote-marker">*</sup><i class="footnote">כצ"ל, והוא מל' ערבי [] = גרעין (בדפו': חכה), וכצ"ל לקמן.</i> לפי שדינר של זהב צ"ו חבה". ולפ"ז משקל דינר זהב ערבי הוא כמשקל דינר צורי של כסף. אבל ברור הוא שדינר ערבי של זהב הוא שוה הרבה יותר מאותו משקל של כסף כפי שיעור יוקר הזהב מהכסף, וזה עולה ויורד כפי הזמן והמקום<sup class="footnote-marker">*</sup><i class="footnote">ועי' תוס' לעיל נ ע"א ד"ה דמזדבנא, שבזמנם היה הזהב שוה עשר פעמים מאותו משקל בכסף; ובזמננו שנתרבה הכסף נתייקר הזהב, והוא שוה ט"ו פעמים ככסף.</i>. ולפי מ"ש הרי"ף דדינר ערבי משקלו כדינר צורי, אם היה דינרא ערבא דר' אמי כאן אותו דינר זהב שהזכיר הרי"ף, א"א שיהא שוה עשרים דינר של פדיון הבן, ומוכרח שנתחלפו המטבעות של ערביים, ודינר ערבא של ר' אמי היה שוקל יותר מצ"ו חבה. אך י"ל שגם דינר ערבא של ר' אמי הוא אותו דינר של הרי"ף, אלא שנפרש כאן דמה שאמר ר' אמי כאן דינרא ערבא עניינו לבאר שיעור משקל דינר כסף צורי שהוא כמשקל דינר ערבא של זהב, וכ"ש גם הרי"ף ז"ל.
והנה כבר ביאר הרמב"ן בסוף פיה"ת מחלוקת רש"י והגאונים בשיעור דינר צורי, שלרש"י משקלו שמונים חבה, ולגאונים והרי"ף - צ"ו חבה. אבל יש עוד שיטה שלישית לרה"ג שכתב בספרו "משפטי השבועות" שער א'; "ושיעור שתי כסף (פי' לענין שבועת הדיינין) שתות וחצי (פי' שתות דינר וחצי שתות)<sup class="footnote-marker">*</sup><i class="footnote">ושתות דינר ידוע שהוא מעה כסף, כי דעת הגאון דשתי כסף של טענה הן כסף מדינה, שכל כסף הוא שמינית דינר צורי, וכמו שמבאר והולך למטה. והנה למעלה במשפטי השבועות שם איתא "צריך להיות בטענה של תובע שתי מעה כסף שהוא שתי כסף", וברור אצלנו שארבע המלות "שתי מעה כסף שהוא" אינם מדברי גאון, אלא הוספה של המעתיק או איזה חכם לחלוק על הגאון, וכמו שנראה כעין זה למטה.</i> מן הכסף של ערביא (פי' דשתי כסף הן בכסף ערביא) והם הנקראים רובגין והם כל שמונה כספים כסף אחד ובזה סמכינן מאתים כסף מוהר בתולה שהם כ"ה כספים ולאלמנה י"ב כספים וחצי. ס"א (=ספרים אחרים) שתי כסף דנקיון (פי' כמו "דנקא" דהיינו שתות דינר, שכל כסף שבמשנה הוא מעה כסף) שתי מעות כמו שאמרה המשנה: האונאה ד' כספים מכ"ד כסף לסלע שתות למקח. ועוד אמרו: ש[ש] מעה כסף דינר. הנה לפי החשבון שתי מעות הן שתי כסף של משנה והם רובע משקל זהב ושליש (פי' ושליש מרובע משקל זהוב, שבס"ה הם שליש זהוב, כמו שמפרש) שהוא שליש זהוב, שזה הזהוב ארבע במשקל הסלע<sup class="footnote-marker">*</sup><i class="footnote">כצ"ל (בדפו': כמשקל הסלע). פי' שבסלע ישנם ארבעה זהובים, נמצא שהזהוב הוא דינר, והם הזהובים שהזכירו התוס' כאן ד"ה אמר.</i> הנה מצאנו שקראו רבותינו כ"ד כסף לסלע<sup class="footnote-marker">*</sup><i class="footnote">עד כאן הוא מספרים אחרים, ואינם מדברי גאון, אלא מאיזה מעתיק או חכם, שחולק על הגאון וכמו שביארנו, שהוא סובר דשתי כסף של טענה הן שתי מעות.</i>. ושיעור כפירת טענה שתי כסף הוא שתות וחצי ופירוש פרוטה רובע חבא<sup class="footnote-marker">*</sup><i class="footnote">היינו "חבה" של הרי"ף (וכמות שהגהנו), ולמעלה שם ביאר הגאון, שהוא משקל חטה אחת של כסף.</i> לדבריהם מעה שני פונדיונים ופונדיון ב' איסרין ואיסר ב' מסימסים ומסמיס ב' קונטרקין וקונטרק ב' פרוטות נמצא פרוטה א' משמונה באיסר האיטלקי כאמרם שהמעה שתות ופונדיון קורט<sup class="footnote-marker">*</sup><i class="footnote">כצ"ל (בדפו': קונרט) דהיינו חצי שתות ומשקלו ד' גרעינים של חטה או שעורה, כ"ש בכפתור ופרח פט"ז, וכן עולה לדעת גאון.</i> ואיסר חבתין<sup class="footnote-marker">*</sup><i class="footnote">[, שני גרעינים.]</i> ומסמיס חבא, וקונטרק חצי חבא, ופרוטה רביע חבא". וכן כתב הגאון בספר מקח וממכר סוף שער מ"א: "הזוז שהוא מ"ח גרגרים הוא דינר כסף הידוע בתלמוד ואיסר הוא שני גרגרים". ולפ"ז דעת הגאון בשיעורי הדינר והפרוטה מחצית המשקל שלפי דעת הרי"ף והגאונים שנתבאר למעלה.
ועי' בכפתור ופרח פט"ז בשם רב האי גאון שביאר דמה שאמר דפרוטה רובע חבה סמך על דרהם אלערב דהיינו דינר ערבי של כסף, שמשקלו מחצית ממשקל זהוב של ישמעאלים, שהוא מטבע של זהב שמשקלו צ"ו חבה, ויהיה משקל דינר כסף ערבי מ"ח חבה. ולפ"ז היו לערביים בזמן הגאונים שני מיני דינרים של כסף: א' של מ"ח חבה וא' גדול מזה והוא של ס"ז וחומש חבה, וזהו הדינר הערבי שהזכיר רש"י כאן בשם תשובות הגאונים. ודינר זה נקרא גם זוז או כסף, כ"ש בעירובין (כט א).
<h2>דף נ.</h2>
(נ ע"א) <b>רב אשי שדר ליה שבסר זוזי לרב אחא וכו' שלח ליה וכו'.</b>—הרמב"ן בהל' בכורות פ"ח וכל הפוסקים פסקו כרב אחא, שצריך ליתן בפדיון הבן עשרים דינרים צוריים, שהם חמשה סלעים, משום דכן הוא המסקנא כרב אחא, שלא מצינו שרב אשי השיב עליו. וראינו בחלופי מנהגים שבין בני מזרח לבני מערב (שבסוף ס' יש"ש ב"ק) סי' ד': "בני א"י אין פודין את הבכור כי אם בחמשה סלעים שהם ישנן ז' כספים ושליש. בני בבל פודין את הבכור בכ"ח כספים". ונראה שבני א"י ובני בבל נחלקו במחלוקתם של רב אשי ורב אחא כאן, דבא"י סברי כרב אשי, שפודין בחמשה סלעים של תורה, שכל סלע הוא תלתא ותלתא, שהן ט"ז דינרים וב' שלישים. ולפ"ז יש להגיה: "שהן ישנן י"ז כספים פחות שליש", וכספים אלו הם דינרי צורי, שכן הם נקראים בא"י כסף סתם<sup class="footnote-marker">*</sup><i class="footnote">וכמו דאיתא למטה שם סי' ז: "בני א"י כתובה שלהם כ"ה כספים". וכ"כ רה"ג במשפטי השבועות והעתקנו דבריו למעלה.</i>, שבזמן חז"ל היתה א"י תחת ממשלת הרומיים, והמטבע המהלך אצלם היה דינר צורי. אבל בני בבל סברי כרב אחא, דצריך לפדות בחמשה סלעים גדולים של ארבעה דינרים, כמו לאחר ההוספה, שהם בכספים של בבל של ערביים כ"ח זוזי ופלגא ופלגא דדנקא. ולפ"ז צ"ל כאן: "ב"ב פודין את הבכור בכ"ח כספים ומחצה וחצי מעה". וראיתי בס' זכרון ברית לראשונים עמ' 178 בשם "אורחות חיים" כ"י: "בני א"י פודין אותו בכ"ח וחצי", ונראה דגם שם נשמטו המלות "וחצי מעה", וגם שם החליף מבני א"י לבני בבל ומבני בבל לבני א"י.
והנה כבר כתבו התוס' (לעיל מט ב ד"ה אמר) בשם רש"י, דשקל של תורה משקלו ארבעה זהובים, שהם חצי אונקיא למשקל הישר של קולוניא. וכתב הרמב"ן בסוף פיה"ת, שראה בעכו "שקל הקדש של כסף ומשקלו עשרה כסף<sup class="footnote-marker">*</sup><i class="footnote">ברמב"ן הל' בכורות פ"ח ור"נ סוף כתובות ובמ"מ הל' עירובין פ"א הי"ב ובכו"פ פט"ז יכנו לכסף של הרמב"ן "ארגנש" או "ארגנץ", וברש"י לעיל מט ב ד"ה "מנה של צורי" ובעיטור הל' כתובות ובס' מנחת יהודה לריב"א עה"ת פ' משפטים יקראו לכסף זה "פשוט".</i> והם חצי אוקיא שהזכיר רש"י וכו' כפי דברי רבותינו הגאונים וכו' הסלע י"ב אשטרלינש (היינו כסף או ארגנץ או פשוט דלעיל) ואינם אלא עשרה כדברי רש"י". והרי מבואר דאוקיא של רש"י היא של עשרים ארגנץ, ומבואר בשו"ת רשב"ץ ח"ג סי' רכ"ו, שהיא האוקיא של צורפים. אבל יש עוד מין אוקיא קטנה שאינה אלא ט"ז ארגנץ והיא מכונה אוקיא של מארק. ועי' בטור יו"ד סי' ש"ה שכתב דחמשה סלעים לרש"י שתי אוקיאות וחצי (שהן כפי מה שנתבאר למעלה אלף ות"ר חבה או שעורים של כסף), ולגאונים משקל אלף ותתק"כ שעורים כסף. ולפ"ז ג"כ ההפרש ביניהם שתות. ונראה שרש"י פירש שיעור דינר של תורה, והגאונים כתבו שיעור הדינר בתר דאוסיפו עליה שתות. ואפשר ג"כ שרש"י והגאונים חלוקים בפלוגתא דרב אשי ורב אחא כאן. וכבר כתבנו בסוף יבמות, שהרקח כתב: ה' סלעים הן ה' אוקיות.
ודע שבמשקל הרוקחים הנהוג אצלנו הליטרא היא מי"ב אוקיות, שכל אוקיא משקלה שני לוט ושליש או שבעה זאלאטניק או שמונה דרכמים, וכל דרכמון הוא מג' סגרופולים. וכן כתב במוסף הערוך ערך אסתרא: "משקל בקע לגלגולת שני דרכמים כמאמר יוסיפון, כי באונקיא ח' דרכמים ובכל דרכמון ג' גרמסין (נראה שהוא "סקרופול" שבארצנו הנ"ל) מונים"<sup class="footnote-marker">*</sup><i class="footnote">וכן בירושלמי שקלים פ"ב ה"ד: מחצית השקל דעבד שיתא גרמסין.</i>. וגם לפי חשבון זה הסלע חצי אוקיא, כדעת רש"י, ומזה נראה שאוקיא שלנו היא היונית. וידוע ג"כ שהמשקלות שבארצנו הביאו מארץ יון. ולפ"ז יהיה משקל הסלע לוט וששיתה כסף טהור, וחמשה סלעים משקלם ששה לוט פחות שתות, אבל לדעת הגאונים משקל חמשה סלעים הוא יותר שתות דהיינו ז' לוט בדיוק. ולפיכך בארצנו כשנותן לכהן בפדיון הבן חמשה רובל כסף ממטבעות שלנו יצא אף לדעת הגאונים, שהרי בכל רובל כסף נמצא כסף טהור לוט אחד ושליש ועוד 96/21 משליש לוט, ובחמשה רו"כ יש ז' לוט ו־ 32/3 מלוט. וא"כ יש בהם יתרון משהו.
וראיתי בדרישה ביו"ד (סי' שה אות ג'), שכתב בשם מהר"ם מריזבוריק שיעור פדיון ה' לוט כסף ורביע לוט. ובשו"ת מהר"י ברונא סי' קכא כתב בשם מהר"ח<sup class="footnote-marker">*</sup><i class="footnote">קרוב בעיני שצ"ל: מהר"ם, והוא הנ"ל.</i> מרזבורק ה' סלעים הן ה' לוט כסף (אולי חסר כאן עוד רביע לוט) וכל לוט ז' גדולים, נמצא ה' לוט ל"ה גדולים. ועו"ש שלדעת רש"י משקל ה' סלעים הוא לכל היותר כ"ה גדולים (ע"ש). ולפי חשבונו הם ג' לוט וארבע שביעיות הלוט. ואם הלוט שלהם הוא עצמו הלוט שלנו הרי חשבונם פחות הרבה ממה ששערנו אפי' לדעת רש"י.
ומצאנו בס' נחל אשכול על האשכול ח"ב סי' מא, ד"ה' סלעים לדברי הגאונים הוא למשקלנו ה' לוט ושליש כסף צרוף כ"ש בספרי תורת אמת", ולא זכינו לראות את ספרו תורת אמת, לכן לא נודע לנו מקור לדבריו הסותר את דברינו. ועוד מצאנו בס' יסוד ושורש העבודה בסופו ד"שיעור פדיון הבן הוא שלשה רו"כ ושבעים ותשעה קאפ' פחות רובע". ואיני יודע מאין הוציא סכום כזה בדיוק אם לא מדברי הדרישה בשם מהר"ם מריזבורק, ודעתו שהלוט של מהר"ם הוא עצמו הלוט שנהוג בינינו. אבל גם לפ"ז אין שיעורו מכוון, כי דקדקתי ומצאתי כי ה' לוט ורובע עולים שלשה רו"כ וששים קאפ' ו־ 4/3 קאפ' פחות משהו. והשמונה עשר קאפ' שהוסיף איני יודע מאין באו לו. בין כך ובין כך כמה רב חילו שהקל כל כך בדבר של תורה. ועי' ביאורי הגר"א יו"ד סי' ש"ה אות ד', שהלוט נשתנה לפי המקום ולפי הזמן.
(נ סע"א רש"י) <b>ד"ה קינטרים מאה סלעים בכל שקל.</b>—פלא שרש"י עצמו כתב בב"מ (פז א), דקינטרא היא מאה מנה. וכן יש בירושלמי סנהדרין ספ"א דהיה קנטרא של מאה מנה והוא ככר. וכ"כ בערוך ע' קנטר ב': "ככר זהב טהור תרגום ירושלמי קנטר דהב דכי". ועוד לעיל (ה א) מבואר, דככר של חול הוא מששים מנה ושל קדש הוא ק"כ מנה. וקרוב בעיני שט"ס בפי' רש"י כאן, וצ"ל: "מאה מנים בכל שקל".
(שם) <b>ד"ה הדריינא וכו' אלו היו ממטבעות ירושלים.</b>—עי' מ"ש בע"ז נב ב.
(נ ע"א תוספות) <b>ד"ה דינרא וכו' כמו הדר הודרנא.</b>—כ"ה בשבת (עז ב), כנוסח הרא"ש שם (וזה נעלם מהגרי"ב ז"ל כאן, ולכך הגיה לחנם), וכ"ה בתל' כ"י, כ"ש בד"ס שם.
(שם תוספות) <b>ד"ה דמזדבנא וכו' משמע שהיה עוביו של דינר זהב משונה מדינר של כסף מדנקט ואם נשתייר בו כעובי דינר של זהב כשירה, וש"מ כפליים כשל כסף היה ולפיכך שוה מהם כ"ה וכו'.</b>—דבריהם נפלאים מאתנו, כי נודע אשר משקל הזהב כבד קרוב לכפליים מכסף במדה וגודל אחד, וא"כ ראייתם נהפכת להם לקושיא, דודאי לרש"י ז"ל דדינר של זהב ושל כסף היה משקלם שוה. הרי מוכרח שדינר זהב היה קטן במדה משל כסף, ומתוך כך גם קטן בעוביו, כמנהג טובעי מטבעות. אבל לדעת התוס', שדינר זהב היה כפלים בגודל משל כסף, א"כ היה שוה כארבעים של כסף, שהרי הזהב יקר משל כסף עשר פעמים כשהוא משקל במשקל או י"ב פעמים (כפי הנוסח האמתי) בזמן התוס'; כ"ש כאן "זקוק בזקוק", וידוע שהזקוק הוא במשקל ח' אוקיות, שכל אחת של ט"ז ארגנץ (עי' מ"ש למעלה), כ"ש בכפתור ופרח פט"ז ובשו"ת הרשב"ץ ח"ג סי' רכו, ואם היה דינר של זהב שוה כ"ד של כסף מפני שהיה כפול במשקל, הרי ודאי שהיו קרובים במדה ועובי. ועי' תוס' ב"מ מד ב ד"ה אחד, דשם דבריהם מחוורים יותר. ומ"מ נראה עיקר כדעת רש"י.
<h2>דף נ:</h2>
(נ סע"ב רש"י) <b>ד"ה התוקע וכו' אל תהי בתוקעי כף וכו'<sup class="footnote-marker">*</sup><i class="footnote">בקצת דפוסים: אל תהי כתוקעי, והגיה רש"ש: בתוקעי (מש' כב כו).</i>.</b>—איני יודע למה לא הביא רש"י מן המוקדם "תקעת לזר כפך" (מש' ו א).
<h2>דף נב.</h2>
(נב א תוספות) <b>ד"ה ולא וכו' שלר"ת שאומר שתקנת הגאונים דאורייתא.</b>—מבואר במרדכי ב"ב פ"ט רמז תר"ו בשם ר"ת, דלפי שכותבים בשטרי דכתובה נכסין דאית להון אחריות ולית להון אחריות דהוי מטלטלי אגב מקרקעי.
<h2>דף נג.</h2>
(נג א משנה) <b>ת"ל וצאן משמע כל צאן אחד.</b>—בת"כ סוף פ' בחקותי הנוסח: "ת"ל וצאן כל משמע צאן אחד", פי' דכתיב "וצאן כל אשר יעבור תחת השבט", ודורש "וצאן כל". וכנוסח זה איתא במתניתא דתלמודא דבני מערבא כאן [הוצ' לו, וכן הנוס' בשמ"ק ובר"ג ובדפו' נאפולי].
<h2>דף נה:</h2>
(נה ב) <b>מיטרא במערבא סהדא רבה פרת.</b>—עי' רש"י שכתב, דפרת יורד מא"י לבבל, וגם התוס' כאן הסכימו לזה. ולעיל (מד ב ד"ה לא) הוסיפו דאחד מא"י העיד כן. אבל המגיד להם עדות שקר העיד, כי נהר פרת רחוק הוא הרבה מא"י, והוא יורד מרוח צפון דרך ארץ בבל, והולך באלכסון לקרן מזרחית דרומית. ולכן נדחק לומר בספר מאור עינים להאדומי פי"א, דמערבא דהכא אינו א"י אלא מקום אחר שבמערב. אבל העיקר שכאן כמו ברוב המקומות "מערבא" היינו א"י, אלא שדעת חז"ל, שנהרות א"י ומעיינותיה מתחברין דרך התהום עם נהר פרת, וכעין שאמרו למעלה "כל הנהרות למטה מפרת" ו"זכרותא דמיא פרת", לפיכך כשמתרבה המטר בא"י ישובו משם מים רבים דרך התהום לנהר פרת והוא מתמלא על גדותיו.
<h2>דף נז:</h2>
(נז רע"ב) <b>מערקת לבנה.</b>—ה"ר יהוסף שווארץ בספרו "פרי תבואה" כתב, שבב"ר פל"ז איתא: "ואת הערקי (בר' יו"ד ז) ארקס דלבנן", והוא כפר לצפון טראבלוס בקצה לבנון הצפוני, ולכן "ערקת לבנה" עניינו ערקת שעל הר הלבנון.
<h2>דף נח.</h2>
(נח א תוספות) <b>ד"ה חוץ וכו' ור' נסים פירש קרח ראב"ע דאמר בירושלמי שהיה קרח.</b>—לפנינו בירושלמי ליתא, אלא שבירושלמי קידושין פ"ד ה"א [סה ע"ג] איתא: "ר' הונא אמר בימי ר' לעזר בן עזריה בקשו לקרבן ר' אבהו מפיק לישנא בימי ר' לעזר", והרמב"ן בחדושי יבמות (עח ב) העתיק: "ר' אבין מפיק לישנא בימי ר' לעזר הקרח", וברור הוא שגם לפני ר' נסים היה נוסח זה בירושלמי, ולדעתו ראב"ע הוא עצמו ר' לעזר הקרח, ואין הפרש בין ר' הונא לר' אבין אלא בלשון בלבד. ועי' מ"ש על "מפיק לישנא" בשערי תורת ארץ ישראל בקידושין שם (עמ' 461).
