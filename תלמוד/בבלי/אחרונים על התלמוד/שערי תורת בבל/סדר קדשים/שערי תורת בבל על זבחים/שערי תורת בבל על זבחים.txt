<h1>שערי תורת בבל על זבחים</h1>
<h2>דף ד:</h2>
(ד ב) <b>א"ל רב אחא בר אבא לרבא.</b>—נראה שט"ס הוא וצ"ל: "א"ל רב אחא בריה דרבא לרב אשי", שהרי דבריו אמורים על דברי רב אשי שלמעלה. ועי' בהגהות שמ"ק, שגורס שם "רבא" (במקום "רב אשי"), והוא ע"פ תלמוד כתב־יד [וכן הנוסח בכ"י רומי א', ושם: רב אדא בר אבא.]
<h2>דף ח:</h2>
(ח ב תוספות) <b>ד"ה ואם וכו' ונראה דמיתורא דריש וכו'.</b>—עי' לקמן (ט א): "והא מדכתיב אם כבש אם עז מכלל דלאו במותר פסח כתיב", ומזה משמע כפי' רש"י כאן, ועי' בפי' רש"י שם.
<h2>דף יג:</h2>
(יג ב תוספות) <b>ד"ה תהי וכו' תימה הא ריש לקיש גופיה קאמר וכו'.</b>—עי' לקמן (יד א), דאמר ר"ל בהולכת איברים מחטאות הפנימיות, שמחשבה פוסלת בהן, אבל לא מפגלת; וא"כ י"ל דהכא נמי מודה ר"ל דמחשבת פיגול פוסלת בטבילת אצבע מאותו ק"ו דשלא לשמו, אבל אינה מפגלת.
<h2>דף טו:</h2>
(טו רע"ב) <b>א"ל רב ירמיה לרב אשי הכי א"ר ירמיה מדיפתי.</b>—כפי הנודע היה ר' ירמיה בא"י בזמנם של אביי ורבא. לכן ברור אצלי, שט"ס כאן, ואולי צ"ל: "א"ל רב ירמיה מדיפתי לרב אשי הכי אמר ר' ירמיה", או צ"ל: א"ל רב מרדכי לרב אשי הכי אמר רב ירמיה מדיפתי". ועי' בשמ"ק כאן שגורס; "א"ל רבינא לרב אשי הכי אמר רב ירמיה מדיפתי" [וכן הנוסח בכל כתבי יד.]
<h2>דף כב.</h2>
(כב א) <b>מטבילין בעינו של דג.</b>—פי' אפי' בעינו של דג שמת, ודג מת מקבל טומאה (כמו ששנינו בעוקצין פ"ג מ"ח), אבל אינו טמא אלא כשמוציאים אותו מן המים, דבעוד שהוא במים אינו מקבל טומאה מפני שהמים המחוברים אינם מכשירים (עי' מכשירין פ"ד מ"ו).
<h2>דף כב:</h2>
(כב ב תוספות) <b>ד"ה אי הכי וכו' הו"ל לאוקמי מתני' בזב ומצורע וכו'.</b>—בירוש' פסחים פ"ז ה"ז [לד ע"ד] איתא בשם דרומאי<sup class="footnote-marker">*</sup><i class="footnote">הם זקני דרום דהכא, ומשמע בירוש' שהם אמוראים, ולא כמ"ש התוס' להלן כג א ד"ה זקני.</i> שאמרו על משנתנו כאן "בטמא טומאת זיבה וטומאת צרעת אנן קיימין אבל בטמא מת אינו מחלל", ועוד אמרו שם "טבול יום מן המת אינו מחלל לא כ"ש טבול יום מן השרץ".
<h2>דף כז:</h2>
(כז סע"ב) <b>האי רצפה והאי כלי שרת.</b>—עי' רש"י שכתב דמזבח פנימי נמשח עם המשכן. ופלא שגם מזבח העולה נמשח עם המשכן כדכתיב (שמ' ל כח). ולולי דברי רש"י אפשר לומר, דמזבח החיצון נקרא אדמה (שמ' כ כא). ועי' לקמן ס ע"א דקורא למזבח הזהב ולמזבח הנחושת "כלי", ולמזבח אבנים שעשה שלמה -"בנין".
<h2>דף כח.</h2>
(כח א) <b>מאי קמ"ל עור האליה כאליה דמי תנינא וכו' עור שתחת האליה וכו'.</b>—אע"ג דבחולין פ"ט מ"ב שנינו "ועור שתחת האליה" (ופירש רש"י שם, קכב א: עור הזנב מתחת מקום שאין שער מפני שהוא רך), וכאן שנינו "כזית מעור האליה" סתם, וכ"ה בתוספתא כאן פ"ב ה"ג, וכ"כ הרמב"ם בפיה"מ פי"ד ה"ז, כבר כתב בתוי"ט כאן, דאף "עור האליה" דהכא היינו דוקא "עור שתחת האליה", וכן הביא התלמוד כאן בבר' "השוחט את העולה להקטיר כזית מעור שתחת האליה".
<h2>דף כט.</h2>
(כט א) <b>א"ר אשי אמריתה לשמעתא קמיה דרב מתנה.</b>—בסה"ד ערך רב מתנה כתב שהוא רב אשי הקדמון. אבל א"א לומר כן, שהרי שמעתא זו היא מרבא ורב פפא, ואיך אפשר שרב אשי הקדמון, שהיה בימי רב ושמואל, יאמר שמועה של רבא ורב פפא. ולפיכך כתב בס' דורות הראשונים (ח"ב עמ' 548), ש"לבד רב מתנה תלמיד רב היה עוד רב מתנה אחרון בזמן אביי ורבא, כדמוכח בשבת ב ב וכתוב' לה ב". ואילו השתמש בס' דקדוקי סופרים, שבלעדיו לא יחבר אדם ספר בתולדות תנאים ואמוראים לא היה אומר כן, שבשני המקומות הנ"ל נוסח כתב־יד: רב אדא בר מתנה. ולכן ברור אצלי, שגם כאן ט"ס וצ"ל "אמריתה לשמעתא קמיה דרב כהנא" (וס' דקדוק סופרים על זבחים לא ראיתי) [בעל ד"ס לא העיר כאן דבר, וגם בכ"י מינכן הנוסח "רב מתנא"], ועי' מ"ש בע"ז ס ע"ב.
<h2>דף מא:</h2>
(מא סע"ב) <b>אמר רבא מאי שלא כתיקנה חוץ למקומו.</b>—לפי פירש"י גם למסקנא ביאור מה ששנינו "כתיקנן" היינו כתיקנו לפיגול. וזה דחזק, שהרי שנינו ברישא "אם נתן את הראשונה כתיקנה ואת השנייה חוץ לזמנה כיפר", ובזה אין לפרש אלא כתיקנה בשתיקה, ומשמע דכן ביאור "כתיקנו" דסיפא. ומלבד זה כל הסוגיא אינה מחוורת לפירש"י. לכן נראה דגם לרבא ורב אשי ביאור "כולן כתיקנן" היינו בשתיקה, וביאור "שלא כתיקנן" - לרבא היינו שחשב חוץ למקומו, ולרב אשי - שחשב שלא לשמו, ואין הפרש בין אם נתן הראשונה שלא כתיקנה ובין אם נתן האחרונה שלא כתיקנה, בכל אופן פסול. אלא שלפי זה ההכרח לשנות הגירסא כאן וצ"ל: "מכלל דכי עביד כולן חוץ למקומן ושלא לשמן מיחייב איידי דתנא רישא וכו'". ועי' רש"י שכתב: "ה"ג מכלל דכי לא עביד לה חוץ למקומו חוץ למקומו ושלא לשמו מיחייב". וזה מראה שלפני רש"י היתה גירסא אחרת. ומצאנו ג"כ בשמ"ק שבס' מזבח כפרה שכתב בשם גליון (עלה דאיתא למעלה "והא מדקתני לפיכך אם נתן כולו כתיקנו וא' שלא כתיקנו פסול ואין בו כרת מכלל דכתיקנה להכשירה היא"): "ובספרים ישנים כתיב ואקישינן מכלל דאי עבדינהו כולהו כתיקנן פיגול והא מדקתני רישא לפיכך אם נתן את הראשונה כתיקנה מכלל דכתיקנה להכשירה היא". ולפ"ז אי אפשר לפרש כפי' רש"י ולגרוס כגירסתו, וההכרח לשנות הגירסא כמו שהגהנו ולפרש כמו שפירשנו.
<h2>דף מד:</h2>
(מד רע"ב) <b>וסמי מיכן נסכים.</b>—פי' דנסכים אינו אלא אשגרת לשון, שכולם שנויים יחד, כמו במשנתנו (לעיל מג א) וכן במעילה י ע"א (ועי' מ"ש כתמורה כח ב).
<h2>דף מז.</h2>
(מז א תוספות) <b>ד"ה איזהו וכו' וא"א לומר כן דבסוף התודה וכו'.</b>—אע"פ שהתוס' האריכו לדחות דעת ר"א מ"מ העיקר כדעתו. וכן נראה דעת הרמב"ם הל' מעשה הקרבנות פ"ד ה"ז (אלא שלדעתו צריך הוא לשחוט את הזבח לבתחילה בכלי שרת, ע"ש). והא דאיתא לקמן (צז ב) ובמנחות (פב ב) "כל הזבחים טעונין כלי כעולה" - ענין זה שצריכים לשחוט אותם בכלי, ובכל כלי מותר אף שאינו כלי שרת, ואפי' קרומית של קנה נקרא כלי, ובא להוציא גופו של כחן, שלא ישחט בציפרנו או בשיניו. ואף שציפורן כשר למליקה פסול הוא לשחיטה. וכעין זה איתא לקמן (מח ב): "מה לבן־צאן שכן קבע לו כלי", ופירש"י: תאמר בבן־עוף שנמלק בצפורן. ומה דאמרינן נמי בסוטה (יד סע"ב): "דם אע"ג דקדישתיה סכין בצואר בהמה" - עניינו דבזה ששוחטו בסכין נתקדש הדם מיד על הצואר (והוא שלא כפירש"י שם, ע"ש). וכעין זה איתא במנחות (עח ב) דשחיטת הזבח מקדש ללחם, ושם אמרו על זה "סכין מקדש ליה" (ועי' שם רש"י ד"ה אביי אמר). וזה שאמרו עוד במנחות שם "סכין אלימא מכלי שרת דאע"ג דלית ליה תוך מקדשה" - עניינו דסכין אף שאינו כלי שרת וגם אין לו תוך מ"מ מקדש את הדם ככלי שרת שיש לו תוך דמקדש מה שנותנים לתוכו.
<h2>דף נט:</h2>
(נט ב תוספות) <b>ד"ה הא אזקינן [צ"ל: אזקינו] וכו' מפרים שהתנדבו וכו' הוראת שעה היתה.</b>—העיר הרש"ב (בהערותיו לפסיקדר"כ סוף פיס' א'), שבמד"ר פי"ב איתא, דר"מ אמר שהפרות לא הזקינו.
<h2>דף סא.</h2>
(סא א) <b>קודם שיעמידו לוים את המשכן ולאחר שיפרקו לוים את המשכן.</b>—עי' פירש"י ותוס' שכתבו "קודם לאו דוקא" ולדעתנו אינו אלא אשגרת לישנא מלעיל נה ב (ועי' מ"ש בתמורה כח ב).
<h2>דף סב.</h2>
(סב סע"א) <b>ארנב"י תרי הוו וכו'.</b>—פי' הרש"ש בחדושיו לספר נתיבות עולם, שלפ"ז ברייתא דתני איזהו כרכוב בין קרן לקרן וכו' נשנתה על המשנה דשקלים סופ"ח, וכ"ה בירושלמי שם ובתוס' שם פ"ג.
<h2>דף סב:</h2>
(סב רע"ב) <b>באמה גדומה.</b>—רש"י וערוך נחלקו אם גרסינן "גדומה" או "גרומה". אבל בירושלמי שקלים ספ"ו איתא בענין זה "עוביין באמה שוחקת וארכן באמה גדומה", והרי מוכח כגירסת רש"י וכפירושו וכמו שהעיר בשירי קרבן.
<h2>דף סד.</h2>
(סד א) <b>שהכהן זורקן יותר משלשים אמה וכו'.</b>—בפתיחתא דאיכ"ר כג: "א"ר חנינא המוראה הזו דבר קל היא והיה הכהן זורקה על הכבש ל"ב אמה לאחורי ידיו". והנה כפי העולה מסוגיא דהכא לא היה שם יותר מל"א אמה וטפח, אלא שי"ל דבמדרש הוא כולל גם את האלכסון מפני שהוא זורק באלכסון מראש המזבח אל הקרקע שאצל הכבש במקום שנותנין את הדשן, וזה יעלה משהו יותר מל"ב אמה אלא דבמשהו לא דק.
<h2>דף סד:</h2>
(סד ב משנה) <b>נטל את הראש והקיף בית מליקתו למזבח.</b>—לפירש"י ענין זה שדוחק את הראש בקיר המזבח כדי שיתמצה ממנו כל הדם. וצ"ל לפירוש זה דמה ששנינו ברישא "ומיצה את דמה על קיר המזבח" אינו אלא דם הגוף בלבד. וזה דוחק. ועוד דמפורש תניא בספרא פ' ויקרא [נדבה פרשה ז ז]: "ונמצה דמו דם כולו אוחז בראש ובגוף ומוצה משניהם", ומשמע דבפעם אחת הוא מוצה משניהם יחד (עי' חולין כב א). וכ"כ הרמב"ם בהל' מעשה הקרבנות פ"ו ה"כ (בדין עולת העוף): "וממצה דם הראש ודם הגוף על קיר המזבח", ולמטה שם כתב: "ונוטל את הראש ומקיף בית מליקתו למזבח". ומוכרח שאין ביאורו כמו שפירש רש"י. ונראה שהרמב"ם מפרש ענין "מקיף בית מליקתו למזבח", שבשעה שהוא נוטל את הראש כדי לסופגו במלח ולזורקו ע"ג האשים ה"ז אוחזו באופן שיהא בית מליקתו לצד המזבח ולא לחוץ, וכעין זה ששנינו בתמיד ספ"ד: "הרגל של ימין בשמאלו ובית עורה לחוץ", ובפיה"מ להרמב"ם שם משמע שמפרש, דמקום העור יהיה לחוץ ומקום החתך יהיה לצד המזבח (ועי' מ"ש בתמיד שם).
<h2>דף סה.</h2>
(סה א תוספות) <b>ד"ה דמו כולו נראה דחטאת לא בעי דמו כולו מדלא קתני בה היקף וכו'.</b>—אינה מובנת לי הוכחתם, שמאחר שאינו מבדיל בחטאת ואם הבדיל פסול - ברור הוא שהוא ממצה בבת אחת מהראש והגוף. לכן אין צורך לשנות בחטאת שיקיף בית מליקתו למזבח מה שא"כ בעולה שצריך להבדיל ואם הבדיל פסול, יש צורך להשמיענו, שיקיף בית מליקתו למזבח.
<h2>דף סה:</h2>
(סה סע"ב) <b>ר"א בן פדת משום ר"א בן שמוע אומר היה ר"א בר' שמעון.</b>—רחוק הוא שר"א בן שמוע יאמר בשם ר"א בר' שמעון הצעיר הרבה ממנו, כי ר"ש היה חבירו של ר"א בן שמוע. ולכן אפשר שיש למחוק המלות "משום ר"א בן שמוע", וגם בתוס' ד"ה "ורבי" השמיטו מלות אלה. או שצ"ל להיפך: משום ר"א בר"ש אומר היה ר' אלעזר בן שמוע.
(סה ב תוספות) <b>ד"ה הבדיל וכו' קשה ממליקת עולה וכו'.</b>—נראה לומר שמאחר שדרשו בחולין (כא א): "ואת השני יעשה עולה כמשפט חטאת בהמה" הרי יש ללמוד נמי: מה חטאת בהמה למעלה אף עולת העוף למעלה, והוי כאילו שנה עליו הכתוב לעכב.
<h2>דף עה.</h2>
(עה א תוספות) <b>ד"ה והא וכו' ערל שמתו אחיו מחמת מילה דא"א למול בשום ענין.</b>—משמע שדעת התוס', שמי שמתו אחיו מחמת מילה אין מלין אותו לעולם משום סכנה, וכ"ה דעת נודע ביהודה מהד"ת יו"ד סי' קסה<sup class="footnote-marker">*</sup><i class="footnote">אף כי דברי התוס' כאן נעלמו ממנו לפי שעה.</i>, אך בסוף העלה שיכולים למול אותו אחר שיגיע לג' שנים ויהיה בריא (ע"ש). ואולם מאחר שענין זה הוא מהלכות של רופאים, צריכים אנו לשמוע אל דבריהם. והם אמרו כי המשפחות אשר דמם רפוי, וקשה לעצור את דמם הזב אפי' דרך פצע קל כל שהוא, יורנו הנסיון, כי סגולה זאת היא אצלם עד אשר יגיעו לכ"ב שנים. ולכן כל זמן שלא הגיעו לזמן הזה יש במילתם משום סכנה, ורק לאחר הזמן הזה יכולים למולם בלי שום פקפוק, כי כבר אין בזה סכנה כל עיקר.
<h2>דף עז.</h2>
(עז סע"א) <b>על מה נחלקו על איברי עולה תמימה שנתערבו באיברי בעלת מום וכו'.</b>—בתוספתא פ"ח הט"ו הנוסח: על מה נחלקו על שנתערבו איברי בעל מום בתמים וכו'. ונוסחא יפה היא. ועי' מ"ש רש"י לקמן ע"ב על לשון המשנה "איברין באיברין בעלי מומין וכו'".
<h2>דף עז:</h2>
(עז ב) <b>מתיב ר' ירמיה וכו' א"ל ירמיה בר תחליפא אסברא לך וכו'.</b>—העיקר שצ"ל [כנוסח כל כתבי יד]: א"ל ר' יעקב לר' ירמיה בר תחליפא אסברא לך. [וכצ"ל לפ"ד גם בשמ"ק, אלא שהאות ו' צריכה להיות לפני ירמיה בפ"ב], ועי' מ"ש להלן בדברינו על סה"ד ע' ר' ירמיה סתם.
<h2>דף עח:</h2>
(עח ב תוספות) <b>ד"ה דלי שיש בו יין וכו' וא"ת והא אמרינן כל חמרא וכו' לא בטל ממנו שם יין וכו'.</b>—אפשר לתרץ זה שמאחר דרוב מקואות שבזמנם היו של מים מכונסים וסרוחים (עי' שבת יד א) והיין שנופלים בו מים סרוחים אפי' שיעור קטן אינו ראוי לשתייה, וכ"ש כשמים סרוחים רבו על היין שבאופן זה בטל ממנו שם יין.
<h2>דף עט:</h2>
(עט רע"ב) <b>חרסן של זב וזבה פעם ראשונה ושנייה טמא וכו'.</b>—נראה ביאור זה, שאף אם רחץ את העביט במים שתי פעמים ואח"כ הטבילו - אין הטבילה עולה לו, מפני שעדיין בלועים בו מי רגלים טמאים, וסופו לפולטן; אבל אם רחץ אותו ג' פעמים במים ואח"כ הטבילו ה"ז טהור, שמי הרגלים הטמאים כבר יצאו ממנו ברחיצה שרחצו ג' פעמים. והרמב"ם (הל' מטמאי מו"מ פ"ב ה"ח) פירש דטמא וטהור מוסב אמים. ולפ"ז ביאורו כאן דפעם ראשונה ושנייה המים טמאים כמי רגלים עצמן של זב וזבה, שהם אב הטומאה, ומטמאים אדם וכלים מן התורה, ואפי' הטביל את העביט קודם שהשתמש בו במים, מפני שפלט בהם מי רגלים טמאים שהם בלועים בו פעם שלישית טהורים, שכבר פלט את הבלוע בו ברחיצה שרחצו בשתי הפעמים הראשונות. לפיכך אם טבל את העביט קודם שהשתמש בו פעם שלישית המים טהורים מכלום, ואם לאו המים טהורים מטומאת אב הטומאה, אבל טמאים הם טומאת ראשון לטומאה, שהרי נטמאו בעביט זה שהוא אב הטומאה. ואיני יודע טעמו של רש"י (וכן הר"ש בטהרות פ"ד מ"ו) שהוציא לשון הברייתא מפשוטה ופירש, שהעביט נשבר - דבר שחסר מן הספר.
<h2>דף פח.</h2>
(פח סע"א) <b>הכי קאמרינן מדיחן למה לי דאי מיתרמי כהן אחרינא ולא ידע נסקינהו וכו'.</b>—תניא בתוס' פ"ט ה"ט: "עולה שחוטה שעלתה על המזבח או שעלתה חיה ושחטה הרי זה מפשיט ומנתח ומוריד את הדם וזורקו למטה מוריד את הקרבים ומדיחן במים וחוזר ומעלה אותן". והרי מבואר שעוסק בעולה כשרה, ולפ"ז חוזר לכתחילה ומעלה את הקרביים. ומזה יוצא שמסדר הבבלי לא ראה את התוספתא שלפנינו (וכ"ש ביומא מג ב).
ויש לעיין למה השמיטו בתוספתא זו דין הכרעיים, שמקרא מלא הוא, שגם אותן צריך להדיח, כדכתיב "וקרבו וכרעיו ירחץ במים" (ויק' א ט). ובלי ספק שגם אותן צריך להוריד למטה ולחזור ולהעלותן (ועי' מ"ש בתמיד לא א).
ודע שדברי הרמב"ם (הל' פסולי המוקדשין פ"ג ה"ב) נובעים מתוספתא זו. וגם מ"ש בה"ג שם שאב משם. וכל זה נעלם מהכ"מ שם.
<h2>דף צב:</h2>
(צב ב תוספות) <b>ד"ה אי הכי וכו' וקשה מההיא דפ"ב דכתובות דאחד חדשות וכו'.</b>—נראה לתרץ דבאלו המקומות תפס שאינו פשוט קודם משום שהוא קודם בטבעו, וכך הוא הסדר, כמו חדש וישן, שדרך החדש להתיישן, ולא להיפך. וכן הוא בבתולות ובעולות. וכעין זה יש בפסח' קח ב: אחד חדש ואחד ישן (וע"ש בפירש"י ובתוס' ד"ה אחד).
<h2>דף צד.</h2>
(צד רע"א) <b>בגד שחישב עליו לצורה איכא בינייהו וכו'.</b>—עי' רש"י דבגד שחישב עליו לציירו לאו כלי הוא. אולי כן היה מפרש רש"י על מה ששנינו בכלים פכ"ד מי"ג: סדין של צורות טהור מכלום. אבל מדברי הר"ש בכלים שם מבואר דמפרש כאן "בגד שחישב עליו לצורה" - שהיה לו בגד שיש בו צורות, וחשב עליו להשתמש בו כדי לראותו ולעשות צורות אחרות כמותן, אבל לא להתכסות בו, לכך הוא טהור, וזהו נמי ביאור המשנה שם "סדין של צורות טהור מכלום". וכן עיקר.
<h2>דף צו:</h2>
(צו ב תוספות) <b>ד"ה בישל וכו' תימה וכו' ואי בשכל הכלי חם פשיטא דמפעפע בכוליה וכו'.</b>—נראה פשוט דמאחר דמריקה ושטיפה או שטיפה לחודה גזירת הכתוב הוא רק בקדשים בלבד מה שאין כן במשתמש בשאר איסורים היינו אומרים אין לך בה אלא חידושה דהיינו במקצת כלי שנתבשל בה, אבל שאר הכלי אע"פ שהוא חם ומפעפע אינו צריך אלא הגעלה בלבד כמו בתרומה.
<h2>דף צט:</h2>
(צט סע"ב) <b>א"ר חסדא פסח כדי נסבא.</b>—עי' מ"ש ע"ז בר"ה ה א.
<h2>דף קב:</h2>
(קב ב) <b>אמר רב האי דינא מראבר"ש גמירנא דאמר בביה"כ וכו'.</b>—לפי מה דמסיק למטה דלאונסו היה קשה דאיך אפשר שידבר באונס, שאין שייך אונס אלא בהרהור, וכ"ש רש"י שם. לכך נראה דודאי שראבר"ש לא היה מדבר שם אלא שהרהר באונס, ורב למד ממנו חוץ לביה"כ, והוא סיפר לו, שדין זה הרהר באונס בביה"כ. והיינו נמי מאי דאיתא בירושלמי פ"ג ה"ד [ו ע"ג]: "א"ר אלעזר בר"ש כל ההוא סברא קשיא דטבול יום תמן סבירתיה". ומ"ש כאן "דאמר בביה"כ" אמירה לאו דוקא אלא הרהור. ועי' ב"י ודרישה או"ח סי' פ"ה, שהשמיטו מלת "דאמר". ובדרישה שם חשב דראבר"ש אמר ממש, ואינו נכון.
(קב רע"ב) <b>רש"י ד"ה אי כי טמא כו'.</b> כל זה הוא סוף ד"ה "לא תיפוך" דלעיל סע"א.
<h2>דף קג.</h2>
(קג א) <b>פרט לגר שמת ואין לו יורשים.</b>—יש לעיין לדעת ר' יוסי בר' יהודה מה עושים בעור קרבנו של גר זה.
<h2>דף קה.</h2>
(קה סע"א) <b>אמרי במערבא צריכין הכשר טומאה במקום אחר.</b>—פירש"י דחוק, והראב"ד בהל' שאר אבות הטומאה פ"ג ה"ג פירש, דרבנן חולקים על ר' ישמעאל וסוברים שאע"פ שסופן לטמא טומאה חמורה מ"מ צריכין הכשר שרץ אלא שאין צריכין הכשר מים<sup class="footnote-marker">*</sup><i class="footnote">ויש להגיה בדברי הראב"ד שם: רבנן לית להו דר' ישמעאל, ולפנינו איתא "דר' שמעון", והוא ט"ס (ע"ש), וזה דלא כדעת כ"מ שם.</i>. עוד כתב הראב"ד שם: "והאי פירושא ניחא טפי לההיא סוגיא דזבחים". הנה נתכוין למה דאיתא למטה: "בעי ר' אבא בר שמואל נבלת עוף טהור לר"מ מהו שתטמא בכזית". וענין זה דלרבנן מאחר שצריכים הכשר טומאה ממקום אחר הרי אין אוכל טמא מטמא בפחות מכביצה (ופי' רש"י ע"ז דחוק). ועוד איתא התם (ע"ב) "נבלת העוף הטהור לר"מ מונים לה ראשון ושני או אין מונין ראשון ושני" פירוש דלרבנן מאחר דצריכה הכשר שרץ ודאי מונין בה ראשון ושני<sup class="footnote-marker">*</sup><i class="footnote">ועי' בהגהות הרש"ש כאן ובחכם צבי סי' קז.</i>.
<h2>דף קו:</h2>
(קו ב) <b>א"ל רבינא לרב אשי א"כ לא יאמר וכו' אתא לקמיה דרבא וכו'.</b>—מכאן ראיה להרמב"ם בהקדמתו ליד החזקה שכתב, שרב אשי קיבל מרבא. ולפ"ז מ"ש בקידושין (עב ב) "יום שמת רבא נולד רב אשי" עניינו שעד שלא שקעה שמשו של רבא זרחה שמשו של רב אשי. אבל נוסח [כל כתבי יד ו]שמ"ק כאן: א"ל רבינא לאביי. ונראה שנוסחאות שמ"ק אינם מהגהות עצמו אלא ע"פ נוסחאות כ"י<sup class="footnote-marker">*</sup><i class="footnote">וזה שלא כדעת ס' דורות הראשונים ח"ג עמ' רע"א (ע"ש).</i>. עי' מ"ש לקמן קי ע"א וקי"ח א ומנח' יב א ול"ח ב.
<h2>דף קט.</h2>
(קט א תוספות) <b>ד"ה עולה וכו' והא דחלב ויין מצטרפין אע"ג דחלב בכזית ומשקין ברביעית וכו'.</b>—מכאן יוצא שדעת התוס', דשיעור שתיית יין של פיגול הוא ברביעית; וכעין זה בתוס' נזיר לח א ד"ה אמר דשיעור שתיית יין של ערלה וכלאי הכרם ג"כ ברביעית<sup class="footnote-marker">*</sup><i class="footnote">ועי' מ"׳ש ע"ז בהגהות הרש"ש יבמות קיד ב.</i>. אבל לא כן דעת הרמב"ם, שכתב (הל' מאכלות אסורות רפי"ד): "כל איסורי מאכלות שבתורה שיעורן בכזית", ולהלן (ה"ח): "האוכל כשעורה או כחרדל מאחד מכל מאכלות האסורים וכו' עד שהשלים כזית וכו' וכן השותה רביעית של סתם יינם וכו' או שהמחה את החמץ בפסח או את החלב וגמעו מעט מעט או ששתה מן הדם מעט מעט אם שהא מתחלה ועד סוף כדי שתיית רביעית מצטרפין ואם לאו אין מצטרפין". וברור הוא שדעת הרמב"ם בגמיעת החמץ וחלב ודם דשיעורן כזית, ורק סתם יינם שיעורו ברביעית. והטעם שכל איסור שהזהירה עליו תורה בלשון אכילה שיעורו בין באכילה ובין בשתייה כזית, וכמו שביאר הרמב"ם שם רפ"ו לענין דם וברפ"ז לענין חלב וברפ"ט לענין שתיית החלב מבשר בחלב, שכולם בכזית. וכ"כ הרמב"ם בהל' תרומות פ"ו ה"ב: "כשם שאכילה כזית כך שתייה כזית". ובלי ספק שלהרמב"ם שתיית יין של ערלה וכלאי הכרם ג"כ שיעורן כזית, וכדמשמע בהל' מאכלות אסורות פ"י הכ"ב. ובהל' מעשה הקרבנות רפי"א כתב: "כל האוכל כזית מבשר העולה וכו' לוקה שנאמר לא תוכל לאכול בשעריך וגו' וכל נדריך אשר תדור וכו' וחלבה ובשרה וסלתה ושמנה ויין של נסכיה חמשתן מצטרפין לכזית". הנה סתם דבריו, וברור שלא עלה על דעתו לומר, דמיירי דוקא בשרה פתו כיין, וכמו שנדחקו התוס' כאן לפי שיטתן. ורק סתם יינם דוקא - שיעורו ברביעית לדעת הרמב"ם (עי' הל' מאכלות אסורות רפי"א), משום דאיסורו יוצא מהא דכתיב "ישתו יין נסיכם" (דב' לב לח), וגם כי איסורו אינו אלא מדברי סופרים ואינו לוקה אלא מכת מרדות<sup class="footnote-marker">*</sup><i class="footnote">ומ"מ פלא בעינינו: מה צורך לנו בשיעור צירוף לענין מכת מרדות? והרי מבואר שם פי"ד ה"ב, דעל כל שהוא פחות מכשיעור לוקה מכת מרדות. וצ"ל דבאיסור מד"ס אינו לוקה מכת מרדות בפחות מכשיעור.</i>.
ודע שבתוספתא כריתות פ"ב ה"ב תני לענין חלב: "אחד האוכל ואחד הממחה ושותה ואחד הסך. אכל וחזר ואכל וחזר ואכל אם יש מתחלת אכילה ראשונה ועד סוף אכילה אחרונה כדי אכילת פרס מצטרפין ואם לאו אין מצטרפין. וכו' כשם שאכילה בכזית כך שתייה בכזית. אכילה ושתייה אין מצטרפין". ובאותו לשון עצמו תני בתוספתא תרומות פ"ז ה"ג לענין זר שאכל תרומה ובתוספתא פסחים פ"א הי"ב לענין אכילת חמץ בפסח ובתוספתא יומא פ"ד ה"ג לענין אכילה ביוה"כ (ע"ש). ונראה דהא דאיתא לפנינו בתוספתא לענין חלב "ואחד הסך" יש למוחקו, ונשתרבב ע"י הסופרים מתוספתא תרומות<sup class="footnote-marker">*</sup><i class="footnote">עי' תוס' נדה לב א ד"ה וכשמן וכו' דדוקא סיכת שמן אסמכוה רבנן אקרא ואסור מדרבנן, אבל סיכה של שומן חזיר ושל חלב שריא.</i>; וכן הא דאיתא בתוספתא יומא "כשם שאכילה בכזית כך שתיה בכזית" אין לו ענין שם ונשתרבב משאר המקומות; וכמו כן הא דאיתא בתוספתא כריתות לענין חלב ובתרומות לענין תרומה ובפסחים לענין חמץ ד"אכילה ושתייה אין מצטרפין" נשתרבב<sup class="footnote-marker">*</sup><i class="footnote">ובענין זה של שרבוב הארכתי בתמורה כח ב (ע"ש).</i> מיומא שם, דאילו בחלב ותרומה וחמץ ברור הוא שמצטרפין, דהרי שיעורן שוה, דכשם שאכילה בכזית כך שתייה בכזית. ותניא נמי בתוס' כריתות שם: "המחה את החלב וגמעו הקפה את הדם ואכלו אם יש בו כזית ה"ז חייב וכו' אכל כחצי זית ושתה כחצי זית ממין אחד ה"ז חייב", והרי מבואר דגם שתייה כזית ושאכילה ושתייה מצטרפין. וכן מוכח בירושלמי מע"ש פ"ב ה"א [נג ע"ב], מהא דאמרינן התם: "דלכן דבר שהוא בא משני לאוין מצטרף" (וע"ש במראה הפנים). וכבר נתבאר למעלה, שגם הרמב"ם הביא דין שתייה כזית, והוא מן התוספתא הנ"ל. אלא שראיתי להרמב"ם בהל' מעשר שני פ"ב ה"ה שכתב: "כל האוכל כזית מע"ש או ששתה ממנו רביעית יין חוץ לחומת ירושלים לוקה שנאמר לא תוכל לאכול וכו'". ודבריו אלה נפלאים מאד בעינינו, דהא גם במע"ש חוץ לחומה הוציא הכתוב אזהרתו בלשון אכילה. ולמה חילק הרמב"ם בשיעורו בין אכילה לשתייה? וכי מה בין איסור תרומה לזר לאיסור מע"ש לאוכלו חוץ לחומה? כי לא נמצא שום מקור לחלק ביניהם.
וכן הא דאיתא בתוספתא לענין חלב ותרומה וחמץ "שתה וחזר ושתה וחזר ושתה אם יש מתחלת שתייה ראשונה עד סוף שתייה אחרונה כדי שתיית רביעית מצטרפין" - מלת "רביעית" נשתרבבה מיומא לענין יוה"כ, דשיעורו מלא לוגמיו, אבל באלה דשיעורן כזית מצטרפין כדי אכילת פרס. וראה פלא כי להראב"ד (הל' תרומות פ"י ה"ב) היה הנוסח בפסחים "אכילת פרס".
<h2>דף קי.</h2>
(קי ע"א) <b>בפירוש שמיע לי מיניה דרב וכו'.</b>—בשמ"ק [ובכל כתבי יד] הנוסח "מיניה דמר", וכן עיקר, שכעין זה יש בעירובין מה א. ומר איהו ניהו רבה.
(שם תוספות) <b>ד"ה אבל וכו' ותימה מאי קמ"ל תנינא לעיל וכולן שהסרו וכו'.</b>—נראה דקמ"ל דלא נימא דמה ששנינו "וכולן שחסרו כ"ש וכו'" מסיום דברי ר"א הוא (וכעין זה מה ששנינו "וכולן שהקריב בפנים וכו'" שהוא מדברי ר"א) וחכמים חולקים עליו וסברי דאפי' בחסרו חייב, אלא דברי הכל הוא, ואפי' לחכמים פטור כשחסרו.
<h2>דף קיח.</h2>
(קיח סע"א) <b>ר' אבדימי בר חסא אמר א"ק ולו תאנת שילה מקום וכו'.</b>—בילקוט יהושע רמז כ"ח הנוסח: ר' חמא בר' חנינא, ובשמ"ק הנוסח: ר' אבדימי בר חמא, וכן עיקר שכ"ה גם בהוריות יו"ד ע"א, ובשבת פח א הנוסח: ר' אבדימי בר חמא בר חסא, ונ"ל דשתי נוסחאות היו שם: נוסח אחד "בר חמא"<sup class="footnote-marker">*</sup><i class="footnote">וכ"ה בכ"י מינכן ובאו"ז בא"ב סי' י"ט, כ"ש בד"ס שם.</i>, ונוסח אחר "בר חסא", ושני הנוסחאות נתחברו ע"י הסופרים<sup class="footnote-marker">*</sup><i class="footnote">[ובכ"י מינכן ובע"י: רב אבדימי בר חמא בר' דוסא, ובכ"י רומי׃ רב אבודימי בר חמא בר דוסאי.</i>. והנה בירושלמי מגילה פ"א הי"ד [עב רע"ד] איתא: "א"ר אבודמא דציפורין כראש תור היה נכנס מתוך חלקו של יוסף לתוך חלקו של בנימין והיה המזבח נתון עליו מה טעמ' ונסב הגבול מזרחה תאנת שילה". ומזה יוצא דר' אבדימי בר חמא דבבלי הוא עצמו ר' אבדומא דציפורין דירושלמי. ועי' ירושלמי ביצה פ"א ה"ט [ס ע"ד]: "ר' אימי אבוי דר' אבודמא דציפורין". אם אין שם ט"ס "ר' אימי" במקום "ר' חמא" - קרוב הדבר שהירושלמי מכנה לר' חמא בשם ר' אימי, אל"ף במקום חי"ת. וכעין זה מצינו דאילפא דבבלי מכונה בירושלמי "חילפא" (חי"ת במקום אל"ף), וכן בירושלמי שבועות פ"ג ה"ח "חיפה" במקום "עיפא" בבבלי, וכן "חונא" בירושלמי במקום "הונא" דבבלי, ועוד ר' הונדקס בירוש' שבת פט"ז במקום ר' חידקא דבבלי (שבת קיז ב), ובירושלמי ב"ב פ"ג ה"ח "עווקין" במקום "חווקין" דבבלי (שם נט א).
<h2>דף קיח:</h2>
(קיח ב) <b>א"ל ר"ש בן אליקים לר"א אסברה לך כגון בי כנשתא דמעון.</b>—בשמ"ק [ובכ"י מינבן ורומי] הנוסח: א"ל ר"ש ב"א לר"א אסברה לי א"ל כגון בי כנשתא דמעון, וכגירסא זו מוכח בפירש"י, וכן מפורש בירושלמי מגלה פ"א הי"ד [עב רע"ד]: "ר' שמעון בר מיישא בעא קומי ר' לעזר מהו הרואה שילה או שילה ומשכן שילה א"ל שילה ומשכן שילה כגון הדא בית מעון". וברור אצלי שיש להגיה שם: "ר"ש בר אליקים" (במקום "ר"ש בר מיישא"), וגם כי לא נמצא בשום מקום אחר את "ר"ש בר מיישא".
(שם) <b>כי אתא רב דימי אמר רבי.</b> בשמ"ק כאן נמחקה מלת "רבי" [וכן לי' בכ"י מינכן ורומי ובילקוט תהלים ע"ח], ובילקוט ברכה רמז תתקנ"ז הנוסח: "אמר ר' יוחנן", אבל העיקר כנוסח שלפנינו, כדמוכח בירושלמי מגלה שם (ע"ש).
<h2>דף קכ.</h2>
(קכ ע"א) <b>ומר משני כאן בקדשי במה גדולה.</b>—עי' רש"י שפירש: "שהוקדשו ליקרב בבמה גדולה ואע"ג דאקרבינהו בבמה קטנה בעינן יום", ולא רצה לפרש בקדשי במה גדולה שהקריבו בבמה גדולה, משום שמן הכתובים נראה שבאותו זמן לא היו בנוב.
