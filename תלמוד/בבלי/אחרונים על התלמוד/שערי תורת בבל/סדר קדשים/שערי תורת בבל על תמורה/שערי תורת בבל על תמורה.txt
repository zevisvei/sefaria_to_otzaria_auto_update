<h1>שערי תורת בבל על תמורה</h1>
<h2>דף ב.</h2>
(ב א תוספות) <b>ד"ה וסופג וכו' אמאי לא תני שמונים וכו'.</b>—קושיא זו תתיישב במבואר לקמן (ד ב), שהוא לאו הניתק לעשה ולא אתי חד עשה ועקר תרי לאוי.
<h2>דף ב:</h2>
(ב סע"ב) <b>המקדיש מוסיף חומש.</b>—עי' רש"י שכתב שני פירושים, ושניהם דחוקים. אבל העיקר כפירש"י בזבחים (ו א): "אדם שנדר קרבן והפריש חבירו משלו להתכפר בו הנודר והומם ובא לחללו - אם המפריש מחללו מוסיף חומש, ואם המתכפר מחללו אינו מוסיף חומש". וכן פירש הר"נ בנדרים (לו ב).
<h2>דף ה:</h2>
(ה סע"ב) <b>המקדיש בעלי מומין לגבי מזבח אע"פ שהוא בל"ת מה שעשה עשוי.</b>—פי' המקדיש בע"מ כגון שאמר "בע"מ זה יהיה הקדש למזבח", שבכך הוא קדוש לדמיו, וגם לוקה ויביא בדמיו איזה קרבן שירצה. אבל האומר "בעל מום זה יהיה עולה" או "בעל מום זה יהיה שלמים" לא אמר כלום, כמו ששנינו לקמן (כז ב), ולכן אינו לוקה. ועי' רמב"ם הל' אסורי המזבח פ"ג ה"י וראב"ד שם.
<h2>דף ט.</h2>
(ט רע"א משנה) <b>ואיזהו טוב ברע בעלי מומין שקדם הקדשן את מומן.</b>—הנה מלשון זה מבואר, כי "טוב ברע" עניינו טוב של חולין ברע של קדש וכפי' רש"י. אבל מדברי התוס' ד"ה שנאמר מבואר, שמפרשים להיפך: טוב של קדש ברע של חולין. וכן מוכח בבכורות (יד ב) דאמרינן "רע דקדש בטוב דחולין טוב דקדש ברע דחולין", וכן עיקר. כי דרך הלשון העברית להוסיף אות בי"ת בדבר שהוא רוצה להחליפו על שלו, כמו "כבודם בקלון אמיר" (הושע ד ז), "ועמי המיר כבודו בלא יועיל" (ירמ' ב יא), "וימירו את כבודם בתבנית שור אוכל עשב" (תה' קו כ); וה"נ כתיב "לא יחליפנו ולא ימיר אותו טוב ברע או רע בטוב". לכן המלות "ברע" ו"בטוב" מורות על הדבר שהוא מחליף במקום הדבר שלו. וגם ידוע כי ע"פ רוב תופסים הכתובים תחלה את הדבר הפשוט ומוסיף בסופו אף הדבר שאינו פשוט, דהיינו "לא זו אף זו". לפ"ז גם כאן אם נפרש כפירוש התוספות היינו בדרך "לא זו אף זו".
ודע שיש הפרש בין תמורה לחליפין, שחליפין הוא ע"פ רוב כשמחליף את שלו בדבר השוה או אף בטוב ממנו; אבל תמורה הוא כשמחליף את שלו בדבר רע ממנו. ובאופן זה הם שלשת הפסוקים שהבאנו למעלה, וכבר העירו על זה בספרים שנתחברו על שמות הנרדפים. וע"פ זה אנחנו מבארים יפה מה שדרשו למטה "לא יחליפנו בשל אחרים ולא ימיר אותו בשל עצמו", מפני שאדם אינו מחליף את שלו בשל אחרים אלא א"כ נראה לו דשל אחרים הוא טוב משלו, אבל אם הוא מחליף בהמתו שהקדיש בבהמת חולין שלו, אפשר שהוא עושה זאת לטובתו, שרצונו לקחת לעצמו את בהמת הקדש הטובה ולתת במקומה להקדש את בהמתו הרעה, כענין שנאמר במלאכי (א ח): "וכי תגישון עור לזבוח אין רע וגו'".
<h2>דף י.</h2>
(יו"ד ע"א) <b>קרבנו לה' על נזרו מלבד אשר תשיג ידו וכי נזיר נידון בהשג יד וכו'.</b>—תניא בספרי נשא פיס' לח (והעתיקוהו תוס' לקמן יד ב ד"ה אלא ורש"י בפיה"ת נשא שם): "מלבד אשר תשיג ידו שאם אמר הריני נזיר ע"מ לגלח על מאה עולות ועל מאה שלמים קורא אני עליו כפי נדרו כן יעשה או אפי' אמר הריני נזיר ע"מ לגלח על מאה חטאות ועל מאה אשמות קורא אני עליו כפי נדרו כן יעשה ת"ל אשר ידור לא אמרתי אלא קדשים הבאים בנדר ובנדבה". וכתב הרמב"ן בפיה"ת שם: "שאם היה עשיר ורצה להרבות קרבנות או שנדר (ט"ס הוא וצ"ל: קרבנות ונדר) בתחילה הריני נזיר ואקריב אלף עולות ושלמים שיביא את כולם ביום מלאת ולא ישתה יין עד הקריבו את כולם כי הכל תורת נזרו". ולפ"ז יש לתמוה על מה שהקשו כאן "וכי נזיר נדון בהשג יד". אבל נראה שתלמודנו חולק על הספרי בדין זה וסובר, שנדר הנזיר באופן זה אינו חל כל עיקר, מפני שהוא מוסיף על הכתוב בתורה, ומ"מ ודאי שיכול להביא מספר העולות והשלמים שנדר, אבל אינם מעכבים אותו מלשתות יין, אע"פ שעדיין לא הקריבם. וגם נראה שלשלמים שהוא מוסיף אינו מביא חלות ורקיקין, וגם אין לוקחים מהם זרוע בשלה לכהן אלא כדין שאר שלמי יחיד. ונראה שכ"ה דעת הרמב"ם שבהלכותיו השמיט ולא כתב דין זה של הספרי.
<h2>דף יב.</h2>
(יב א משנה) <b>ואין המים שאובין פוסלין את המקוה אלא לפי חשבון.</b>—בתלמוד מוקמינן לה בתרי גווני: חדא "ראב"י היא" ואידך "לפי חשבון כלים" (ועי' בפי' רש"י שם). אבל שני האופנים אינם כפשטות לשון המשנה, דודאי לשון "לפי חשבון" שוה בשלשתן, דהיינו במדומע מחומץ ושאובין. ועוד שבמס' תרומות (פ"ה מ"ו) נמי שנויים שלשה דברים הללו, אבל שאר הדברים המנויים כאן נשמטו שם, משום שאינם שוים לאלו השלשה ששנינו בהם "לפי חשבון". וזה מראה, שביאור "לפי חשבון" בשלשה אלו שוה בכולם.
לכן נראה לבאר לשון המשנה כפשוטה<sup class="footnote-marker">*</sup><i class="footnote">וכ"ה דעת רמב"ן מובאת בר"נ על הרי"ף חולין ספ"ח, והר"נ השיג עליו שם מסוגיא שלפנינו (ע"ש).</i> ע"פ מה דתני בתוספתא מקואות פ"ג ה"ה: "שתי ברכות של ארבעים ארבעים סאה זו על גב זו ונפלו ג' לוגין מים לעליונה ונפתקו ובאו לתחתונה כשרים שאני אומר שלמו ארבעים סאה עד שלא ירדו שלשת לוגין". והעתיק זה הר"ש שם ברפ"ג וביאר: "שתי ברכות של ארבעים ארבעים סאה" היינו עם הג' לוגין שנפלו, דמקוה שלם אין מים שאובין פוסלין אותו, וארבעים דקתני היינו עם הג' לוגין שנפלו "שאני אומר שלמו", כלומר כשנפלו ג' לוגין לעליונה וירדו מיד לתחתונה לא אמרינן, דהיינו אותם ג' לוגין עצמן השאובין הן נינהו דירדו לתחתונה, דאי אפשר שלא יתערבו מעט במי הבריכה העליונה, ונמצא שהשלימו ארבעים סאה של תחתונה קודם שירדו לה כל השלשת לוגין. ע"כ. וגירסת הגר"א שם: שתי ברכות של עשרים עשרים סאה זו ע"ג זו וכו'. ולפי גירסא זו אף לאחר שירדו עשרים סאה שלמות מעליונה לתחתונה אומרים שעדיין לא ירדו כל הג' לוגין שאובין למטה. וטעמו של דבר משום שאין מים שאובין פוסלין את המקוה אלא לפי חשבון, ובכל סאה וסאה מעשרים סאין הללו שיורדים למקוה אין בה אלא חלק אחד מעשרים מן הג' לוגין שאובין ופחות משהו, וגם לאחר שירדו כל הכ' סאין וג' לוגין פחות משהו למקוה עדיין אין בברכה שלמטה ג' לוגין מים שאובין, והבריכה כבר הוכשרה, שכבר יש בה מ' סאה שלמות מים כשרים, מפני שאני אומר שלמו מ' סאה מים כשרים, והמשהו שנשאר הוא מהשאובין, שתולין לקולא מדרבנן. ולפי גירסא שלנו ופירוש הר"ש ניחא יותר<sup class="footnote-marker">*</sup><i class="footnote">בין כך ובין כך נראה מתוספתא זו, שאין השאיבה מיטהרת ברבייה והמשכה, דאם לא כן אפי' ירדו ג' לוגין קודם ששלמו מ' סאה כשר והרי זה שלא כשיטת התלמוד כאן לפי' רש"י, דרבנן דראב"י הם לקולא.</i>.
ולפ"ז הא דתנן במקואות (שם מ"ב); "הבור שבחצר ונפלו לו ג' לוגין לעולם הוא בפסולו עד שיצא ממנו מלואו ועוד", וזה מוכיח דחשבינן כל המים כשאובין, נראה שאין זה אלא במים שבאותו בור שנפלו בו השאובין, אבל אם המשיך המים מבור זה למקום אחר אינו פוסל אלא לפי חשבון, וכמו שביארנו. והנה לרבנן החולקים על ראב"י וסברי, דשאובה שהמשיכוה כולה טהורה אין שייך כלל לומר "לפי חשבון"; אבל לראב"י דשאיבה מיטהרת ברבייה והמשכה שפיר משכחינן "לפי חשבון" דומיא דמדומע, כגון שהיה מקוה אחד כשר של עשרים סאה ופתק לתוכו י"ט סאין מים שאובין, ועוד יש מקוה אחר של כ' סאה כשרין, ונפלה בו סאה אחת מים שאובין, וממקוה זה המשיך סאה אחת למקוה ראשון, ולפי חשבון אין בסאה זו אלא חלק מעשרים ואחד מים שאובין, לפיכך המקוה הראשון כשר, שהרי יש בו רוב מים כשרים, והשאובים באו בו בהמשכה, והנה המשנה נקטה "ואין המים שאובין פוסלין", ולא נקטה 'השאובין פוסלין', לאשמועינן דאינן נעשין כאילו כולן שאובין, כדין המים המעורבין בג' לוגין שאובין באותו בור עצמו שנפלו בו, וכמו שכתבנו.
ואל תתפלא על הביאור החדש שחידשנו במשנה זו, כי גם הגר"א בחדושי משניות שלו כתב כאן: "דלפי פשטות לשון המשנה י"ל דאתי כר' יהושע ברפ"ג דמקואות, דמקוה שאין בו מ' סאה שנפלו לו ג' לוגין וחסר קורטוב כשר"<sup class="footnote-marker">*</sup><i class="footnote">ועי' עוד כמו אלה בשנות אליהו פ"ד מ"א (תפילת הערב אין לה קבע) ופ"ז מ"ג ואליהו רבא מכשירין פ"ו מ"ג ובתפארת ישראל שם.</i>. ועי' בהקדמת ר' מנשה מאיליא לספרו "בינת מקרא" שכתב בשם הגר"א, דכשם שדרך חז"ל לבאר את הכתובים דרך פשט ודרש, כמו כן יש במשנה דרש ופשט, וחז"ל תפסו פעמים את הדרש והניחו את הפשט, כי סמכו את הדינים וההלכות, שהיו מקובלים אצלם, על דברי המשנה אשר היתה שגורה על פיהם, וכמו שסמכו גם הלכות מקובלות על הכתובים.
ודע שלפי ביאורנו כאן נראה דענין מה ששנינו כאן "אין המחומץ מחמץ אלא לפי חשבון" הוא כפי' רש"י, וכן כתב הרמב"ם בפיה"מ תרומות שם, ודלא כמו שביאר הרמב"ם בפיה"מ כאן, שהוא כפי' התוס' כאן.
(שם) <b>ואין מי חטאת עושין מי חטאת אלא עם מתן אפר.</b>—בסדר המשנה הנוסח "ואין מי חטאת נעשין מי חטאת אלא עם מתן האפר", וכן העתיק בפי' רש"י כאן [וכן הוגה ע"י שמ"ק]. בין כך ובין כך עניינו, שמי חטאת (דהיינו המים שנתקדשו באפר) אינם יכולים לעשות מי חטאת אחרים ע"י שיקח מעט מן המים הללו ויתנם במים אחרים כדי שיתקדשו, שאין המים מתקדשים עם מים מקודשים אלא אם כן נותן עליהם אפר בלבד. וכן פירש בתפארת ישראל. ולכן שנינו כאן דין מי חטאת, שהוא דומה לשאר הדברים שנשנו כאן. והיינו נמי דאמרינן עלה בתלמוד: מתני' דלא כר"ש דמכשיר בהקדים אפר למים, דע"כ דסבר מי חטאת עושין מי חטאת, דהרי הוא יכול לשפוך על האפר כמה מים שירצה, והרי מים ראשונים ששפך על האפר עושים את המים שמוסיף עליהם ג"כ למי חטאת, דלא מסתבר לומר שאינו יכול ליתן על האפר אלא קילוח אחד של מים בלבד.
<h2>דף יד.</h2>
(יד סע"א) <b>סמי מנחת נסכים.</b>—פי' שאינו אלא אשגרת לישנא כמו בזבחים (קט ב): "הקומץ והלבונה והקטרת ומנחת כהנים ומנחת כהן משיח ומנחת נסכים", ובאמת בברייתא שלפנינו כאן נשמטו כמה מהם, אבל ישנם במלואם במנחות כו ב (ע"ש).
<h2>דף יד:</h2>
(יד ב תוספות) <b>ד"ה אלא וכו' ואם אמר הריני מגלח על מאה עולות יביא ק' עולות וא"כ וכו'.</b>—איני יודע למה הוצרכו לזה, דודאי שלר"ש אף אם גילח על עולת נדבה יצא כמו בגילח על שלמי נדבה, וא"כ אפשר שנדר להביא שלמי נדבה או עולת נדבה, ועליהם היה רוצה לגלח.
<h2>דף יז.</h2>
(יז א תוספות) <b>ד"ה גבי וכו' אם יש מלקות בשוגג דתמורה וכו'.</b>—בירושלמי נזיר פ"ה ה"א מוכח, דלחזקיה אף הממיר בשוגג עובר בל"ת ולוקה (ע"ש).
<h2>דף יט.</h2>
(יט א) <b>א"ה ניפלוג נמי ברישא א"ל אין ה"נ וכו'.</b>—באמת תני כן בתוספתא פ"ב ה"ג ובתוס' פסח' ספ"ט: ילדה זכר ירעה עד שיסתאב וימכר ויביא בדמיו פסח ר"א אומר הוא עצמו יקרב פסח<sup class="footnote-marker">*</sup><i class="footnote">בהגהות הגר"א פסחים שם הגיה "שלמים" (במקום "פסח"), ואינו מוכרח.</i>. ועי' כריתות כח א. ומכאן מוכח שמסדר התלמוד לא ראה את התוספתא שלפנינו, וכ"ש ביומא מג ב.
<h2>דף כב:</h2>
(כב ב) <b>ואליבא דמאן דאמר כוס עושה חבירו דחוי לא תיבעי לך וכו'.</b>—פירש"י דחוק, והעיקר כפי' ר"ג, וכן פירש בהגהות הגר"א ובהגהות הרש"ש. ונראה שגם הרמב"ם היה מפרש כן, ולכך השמיט דין זה דנפסל הזבח אם אבד כוס אחד, מאחר שכבר פסק בהל' פסולי המוקדשין פ"ב הכ"א, דכוס עושה חבירו דחוי. והנה סוגיא דהכא אתיא כרב פפא ודלא כרב הונא בריה דרב יהושע ביומא נז ב (ע"ש). ואפשר שמטעם זה פסק הרמב"ם בהל' עבודת יוה"כ פ"ה הי"ב כרב פפא (ע"ש).
<h2>דף כד.</h2>
(כד סע"א) <b>במערבא משמיה דר' אבין מפני שנראה כעובד עבודה בקדשים.</b>—בבכורות לג ב הנוסח: "משמיה דרבינא", והוא ט"ס, כי ברא"ש שם וכן בהלכות רמב"ן שם הגירסא "משמיה דר' אבינא", והיינו "אבון" והיינו "אבינא", ואותו ענין בירושלמי ביצה פ"ג ה"ז [סב רע"ב]: "א"ר אבון שלא יהא כעובד בו עבודה בחייו". והנה כבר כתבתי בסנהדרין ה ב, שר' אבין דבבלי, או ר' אבון דירושלמי, הוא בן מחלוקתו של ר' מני או ר' מנא בנו של ר' יונה, ור' אבין ור' מנא שניהם היו תלמידי ר' יוסי הנזכר הרבה בירושלמי, ור' יוסי היה תלמידו של ר' זירא דבבלי או ר' זעירא דירושלמי. אבל נראה דר' אבין דב"ב (קמב ב), שר' אבהו הסביר לו, אחר הוא וקודם לזה דהכא, ואולי הוא "רבין" הידוע, שהיה מן העולים והיורדים מא"י לבבל ומבבל לא"י. כי "רבין" הוא קיצור מר' אבין, כ"ש בערוך ע' אביי. ועי' קידושין מד א, דמשם משמע דר' אבין סתם (היינו הקדמון) הוא ר' אבין בר חייא או ר' אבין בר כהנא.
<h2>דף כז:</h2>
(כז ב) <b>כי אמר שמואל דיעבד וכו'.</b>—פירש"י דחוק, ועי' בתוס' ד"ה בין שכתבו, דא"א לפרש כדמשמע לפום ריהטא וכו'. ונראה לפרש "כי אמר שמואל דיעבד" פי' דזה שאמר "מחולל" היינו שעבר וחילל על שוה פרוטה, ולא רצה להשלים למה ששוה ההקדש, אבל לכתחילה לא אמר פי' שאם עבר וחילל על שוה פרוטה שלא יהא צריך שוב להשלים לכדי מה שההקדש שוה זה לא אמר, אלא ודאי שחייב להשלים. אבל ר' ירמיה סבר, שאם כבר עבר וחילל על שוה פרוטה אף לכתחילה אינו חייב להשלים.
<h2>דף כח.</h2>
(כח סע"א) <b>ומה בעל מום וכו' הודאת עד אחד פוסלתו מהקרבה.</b>—פי' כדאיתא בקידושין (סו ב): בעל מום פסולו ביחיד, שאם בא אחד ואמר, שכהן זה בעל מום הוא - ה"ז נפסל על ידו, משום דבמילתא דעבידא לאיגלויי עד אחד נאמן. אבל רש"י פירש: "הודאת עד אחד פוסלתו מהקרבה דכיון דאמר חכם מום קבוע הוא פסול מהקרבה". וזה דוחק גדול, דאין זה הודייה אלא הורייה. ועוד שגם ברובע ונרבע משכחת לה הוריית חכם אחד פוסלתו מהקרבה בדבר שאינו מפורש בתורה, כגון שבאו שנים ואמרו, שפלוני רבע בהמה זו שלא כדרכה, או שרבעה כשהיא פחותה מבת שלש שנים ויום אחד, והורה החכם דאף זו רביעה היא, הרי נפסלה בהמה זו מהקרבה. ובפי' ר"ג כתב: "הודאת עד אחד פוסלתו מהקרבה כדאמרן פ' כל פסולי המוקדשין נאמן ישראל לומר בכור זה נתתי לכהן במומו". ופירוש זה תמוה, דהרי התם מיירי בשהמום בו קבוע לפנינו ולענין חשד הכהן שמא הוא עצמו הטיל בו מום זה.
<h2>דף כח:</h2>
(כח ב תוספות) <b>ד"ה כל וכו' צ"ע מאי קאמר הא דרשינן שפיר רובע ונרבע מכי משחתם.</b>—נראה ברור שהם דברים יתרים כאן, אלא דאגב שיטפא דגירסא בבכורות נז א (ע"ש) נשתרבב ונגרר ג"כ הכא. וכעין כאן ממש יש במנחות (ט ב), וכתב רש"י (שם): "א"ר אלעזר וכו' לא איצטריך אלא איידי דתנא לעיל תנא הכא"<sup class="footnote-marker">*</sup><i class="footnote">וע"ע בהגהות רעק"א (חולין קכה א) בשם רמב"ן ב"ב עז א, והביא הא דמגלה כו א (והבאנו לקמן) וממנחות ו א: ערלה וכלאי הכרם שלא היתה להם שעת הכושר ולאו דוקא כלאי הכרם, כדאיתא בחולין קטז א. עוד בחולין (קכה א): קולית הנבילה וקולית השרץ אמאי מטמאו ולאו דוקא שרץ דהא מטמא בכעדשה. אבל מ"ש עוד הרמב"ן שם: "שנמצא כיוצא בזה בתלמוד למאות ולאלפים שבא שלא בדקדוק" נ"ל דגוזמא תפס הרמב"ן.</i>. וכיוצא בזה מצינו הרבה בתלמוד, וע"י זה נתרבו פליאות ותמיהות. ועל כמה מהם התעוררו מפרשי התלמוד:
ז) לעיל ז א פי' רש"י ד"ה אמר: ותירוצא דמתרץ כגון שהיה לו חולה בתוך ביתו וכו' לא גרסינן ליה ושבשתא היא דלא איירי הכא במחוסר זמן כלל אבל במסכת יומא תנינן לה וכו'.
2) בפסחים צד ב ד"ה דרך רחוקה: והאי דנקט טמא משום דלעיל אמרו להאי שינויא גבי טמא.
3) שם צה ב ד"ה נוטלין את לולביהן: אגררא נסבא דברייתא היא הכי בפרק בתרא.
4) יומא טו ב ד"ה לא יהא: ואגב ההיא גירסא נקט בכל דוכתא וכו'.
5) יומא כח א ד"ה והרי איברים ופדרים: לא גרסינן לכוליה הך גירסא דאיברים ודתרומת הדשן הכא וכו' ואגב שיטפא דריהטא דגירסא דלעיל דלישנא קמא דר"ז הדר וגרסינהו בלישנא בתרא.
6) שם פד א ד"ה ור' יוחנן היכי עביד: לא גרסינן לה הכא אלא במסכת ע"ז.
7) עוד כתב הר"נ ברפ"ד דתענית על הא דאיתא במגלה כו א "הואיל והעם מתפללין שם בתעניות ומעמדות", דמעמדות אשגרת לשון הוא ולאו דוקא.
8) ב"ב קב ב רשב"ם ד"ה ה"ג וכגון: ובספרים כתוב כדאמר רב הונא וכו' ואומר אני ששיבוש הוא אלא משום דאמרו לעיל גבי מילתא דרב הונא לכך טעו וכתבו גם בכאן וכו'.
9) סנהדרין צד א רש"י ד"ה אינהו עדיפי מיניה: איידי דגררא בעלמא קתני הכא ומילתא באפי נפשה היא וברוב ספרים אינה כתובה.
10) ע"ז כה א רש"י ד"ה ספר משנה תורה וספר שופטים ל"ג הכא ואגב ריהטא דגירסא דלקמן ניקבעה היא (צ"ל: הכא) ושבשתא היא.
11) זבחים מב א ד"ה קמ"ל: וגירסא הכתובה בספרים אמרינן אי ס"ד וכו' לא שייך למיגרס הכא הכי וכו' ובמנחות הוא דגרסינן לה הכי.
12) שם ד"ה אלא אמר רב אשי: וגירסא שבספרים דלא גרסינן מהו דתימא, במנחות איתא ולא שייך למגרס הכא הכי.
13) בכורות לו א תוספות ד"ה עמוד: ואגב פשטיה דהתם נכתב כאן.
14) חולין עד ב רש"י ד"ה חלבו דמאי: אע"פ שהוא בכל הספרים אמת הדבר שהוא שיבוש ולא יש חכם אשר יושיבנו על כנו וכו' אלא בפרק גיד הנשה גרסינן לה לכולה כי הא ואגב שיטפא דגירסא אישתבשו בה למיגרסא הכא.
15) ב"ק קיב א רש"י ד"ה שאם: ואיידי דמילתא דרב פפא איתמר התם (כתובות לד ב) גבי מילתא דרבא אגב שטפא איגרסא נמי בדר"פ ותשובות רב האי גאון מסייעא לי<sup class="footnote-marker">*</sup><i class="footnote">וכבר כתבנו בב"ק שם, דתשובת רה"ג שרמז רש"י נמצאת בשו"ת גאונים קדמונים סי' פג, ושם כתב ע"ז: "ורהיטת לשון היא מדתנן במתניתין (ב"ק סה ב) לענין עדות". ויותר נכונה דעת רש"י, שסוף לשון רבא "פטור" כמו בדר"פ מה שאין כן במתניתין. ועי' עוד מ"ש בזבחים סא א ובכורות מב א ונדה סא ב. ועי' עוד רש"י קידושין ס ע"א ד"ה אם.</i>. וכבר אמרו בסנה' נא ב: והאי דקאמר את אביה סירכא בעלמא נקט. ועי' עוד ב"ב קלז ב רשב"ם ד"ה אקנייה, ועי' מ"ש בנדרים לב ב.
וגם במשניות מצינו ריהטות וגרירות: 1) אב שבכולם בירושלמי ברכות פ"ב ה"ד: א"ר חסדא לית כאן חרש אשגרת לשון היא.
2) ברכות כ ע"א תוס' ד"ה וקטנים: וא"ת אמאי תני קטנים וכו' וי"ל דכן דרך התנא לשנות יחד נשים ועבדים וקטנים וכו'.
3) שביעית פ"ג מ"ג: "יתר מכאן מחציב", וכתב בתוי"ט שם, דמלות הללו נגררו מהמשנה ו דלמטה שם.
4) מכות ספ"ב: "כיוצא בו רוצח שגלה" וכתב בתוי"ט: בעל ח"ש (=חכמת שלמה) הגיה ("כיוצא בו") דאינו מן המשנה וטפי ניחא למימר דמן המשנה הוא ודתנא מיסרך סריך בלישנא דמשנה ח' פרק בתרא דשביעית דהתם קאי אדלעיל מינה<sup class="footnote-marker">*</sup><i class="footnote">ועי' עוד תוספות מכות יג א ד"ה גרושה ורש"י זבחים קיא ב ד"ה כשם ור"ש נגעים פ"י מ"ה, ועי' דמאי פ"ה מ"ב בשנות אליהו בפי' הקצר שכתב: "תיבת והשאר חלה ט"ס ואינו אלא ממשנה שלפניה".</i>.
5) בחלה פ"א מ"ט כתב הרא"ש: אבל הכא כדי נסבה ואגב ריהטא דההיא מתני' תניא נמי הכא.
6) זבחים רפ"ח (עא ב): קדשים בקדשים מין בשאינו מינו ירעו עד שיסתאבו וימכרו ויביא בדמי היפה שבהן ממין זה ובדמי היפה שבהן ממין זה. וכתב רש"י שם, דלא גרסינן "וימכרו" אלא ירעו עד שיסתאבו ויביא בדמי היפה וכו' ותדע דלא גרסינן ליה דהא נתערבו בבכור ומעשר נמי קתני "וימכרו", ולמכור במעשר א"א דהא תנן במעשר נאמר לא יגאל ואינו נמכר. ע"כ. והיינו דמלת "וימכרו" סירכא דלישנא היא (כמו בתמורה יח ב, יט ב, כ ע"ב ועוד).
7) נגעים פ"י מ"ה: "וכן בפשיון בתחלה" כתב הר"ש שם: ולא גרסינן בתחלה גבי פסיון, והסופרים אגב רהטייהו כתבינהו בסיפא כמו ברישא. ועי' הוריות ח ב.
והסירכות והריהטות והגרירות הללו נראה לנו שהן משתי סיבות:
א) ע"פ מה שנודע שהסופרים הקדמונים בחפצם לקצר במלאכתם המרובה, כשהיה להם לכתוב דברים כפולים בשני מקומות, היה דרכם לכתוב פעם ראשונה את הענין בשלימות, ובפעם השניה כתבו רק תחלת הענין, ועל השאר סמכו במלת "וכולה" על המקום הראשון<sup class="footnote-marker">*</sup><i class="footnote">כמו בנזיר טז ב: וכולה כדהוינן בה אליבא דבר פדא ורב מתנא. וכן בחולין יב ב: ונראין כולה. והרבה כאלה.</i>, וכשבאו הסופרים האחרונים ורצו ליפות להשביח את מלאכתם ולהוציא מתחת ידם ספר שלם ומתוקן התחכמו להעתיק מן המקום הרמוז למקום המקוצר כל הענין בשלמותו. ומאשר כי רוב הסופרים לא היו חכמים ומבינים מדעתם כל כך<sup class="footnote-marker">*</sup><i class="footnote">כעין שאמרו בסוטה (מט א): שרו ספריא למהוי כחזניא.</i>, לכן קרה להם פעמים שהוסיפו להעתיק מהמקום הרמוז דברים יתרים, שאין להם שייכות כל עיקר, כי כל יתר כנטול דמי.
ב) כפי הנודע היו כל ימי האמוראים (עד הסבוראים שכתבו על ספר את המשנה והתלמוד) שונים את המשנה וגורסים את התלמוד בעל פה. וגם היו בזמנם אנשים כאלה שאומנותם היתה לשנות משניות וברייתות בע"פ כדי שיהיו סדורים בפיהם, וכל החכמים היו שואלים אותם נוסחאות המשניות והברייתות, והם היו מכונים "תנאים", כמו שמצינו הרבה "תני תנא קמיה". ותנאים כאלה עיקר למודם היה רק לשנות המלות אע"פ שלא הבינו את הענין כל כך<sup class="footnote-marker">*</sup><i class="footnote">וז"ל דורות הראשונים ח"ב צד 106: לראשי גדולי הדור היו שנים שקבלו מהם הא' היה מהתנאים שוני המשניות והברייתות, וזה הוא "רבה מתניתא", כל עניינם היה רק להיות כספרים חיים, אבל על הרוב לא היו גדולים בטעמי המשנה ועיקריה.</i>. ולכן היה משל בפיהם "תני תנא ולא ידע מאי אמר" (סוטה כב א), "התנאים מבלי עולם" (שם). ובלי ספק שהיו אצלם גם אנשים כאלה, שהיו גורסים את התלמוד בעל פה, שיהא שגור בפיהם. וכשהחלו לכתוב<sup class="footnote-marker">*</sup><i class="footnote">ולדעתנו זו ראיה מוכרחת. שרבי סידר את המשנה ללומדה בע"פ, אבל לא כתבה בספר.</i> את המשניות והברייתות והתלמודים על ספר, היה הסופר יושב, והתנא והגרסן קורא לפניו בפיו את המשניות והברייתות והתלמוד, כפי הרגיל על לשונו, והסופר כותב על הספר בדיו. ומתוך שילוח הלשון והרגילות אירע פעמים רבות, שהתנא והגרסן הוסיף ממקום אחד דברים יתירים למקום אחר, והסופר כתב כל הדברים בשלימותם כפי שיוצא מפורש מפי התנא והגרסן. והסופר לא היה חכם ובקי להשמיט את הדברים היתירים שמקלקלים לפעמים את הענין. ולכן יצא משפט מעוקל אשר התפלאו עליו רבים מפני שלא ידעו סיבתו. ועל פי שתי סיבות אלו יתיישבו לנו עניינים רבים. לדוגמא:
1) שבת עט א תוספות ד"ה קתני וכו': "קשה לר"י דלא ה"ל לאתויי מילתא דאביי הכא". ולפי דברינו הנ"ל תפול הקושיא מאליה.
2) עירובין קא ב: "שעלתה לו נשיכה בגבו", וכבר העיר בהגהות הרש"ש שם, שאין זה שייך בסוגיא זו, אלא שנשתרבב משבועות מו ב.
3) ב"ב מח ב: מר בר רב אשי אמר באשה ודאי קדושין לא הוו הוא עשה שלא כהוגן לפיכך עשו עמו שלא כהוגן ואפקעינהו רבנן לקדושין מיניה א"ל רבינא לרב אשי תינח דקדיש בכספא וכו'. והרי מובן מעצמו שא"א שרבינא ורב אשי ישאו ויתנו על דברי מר בר רב אשי. אלא שהם אמרו את דבריהם על הברייתא דגיטין לג א, ואגב שיטפא דגירסא נכפל גם בב"ב שם.
4) שם נא א: כתב לו על הנייר או על החרס אע"פ שאין בו שוה פרוטה שדי מכורה לך שדי קנויה לך הרי זו מכורה ונתונה. ובתוס' שם (ד"ה אף): "תימה דמאי רבותא היא ש"פ בשלמא גבי קידושין (קידו' ט א) נקט וכו'". והנה בב"ב הניחו תמיהה זו לקיימת, ובקידושין תירצו בדוחק. אבל הדבר פשוט, כי מרגילות לשון כזה לענין קדושין נקטו ליה נמי לענין מכר ומתנה.
5) ואולי נבין ע"פ זה הא דאיתא בפסחים (מט ב): א"ר יונתן עם הארץ מותר לקורעו כדג א"ר שמואל בר רב יצחק ומגבו. והנה על זה שאמר ר' יונתן, שמותר לקורעו כדג, כבר כתב הר"נ שם, שאינו אלא גוזמא (ע"ש). אבל מאד נפלא מה שהוסיף עליו ר' שמואל ב"ר יצחק ומגבו, דאיזו נפקא מינה בגוזמא זאת באיזה אופן יקרענו. ומה שרצה רש"י לתקן זה באמרו "דתו לא חיי" עדיין הקושי במקומו עומד, שהרי גם אם יקרענו מצדדיו או מלפניו לא יחיה עוד, שהרי נשתברו כל צלעותיו. אבל נראה דמשום שבחולין כא א איתא "קרעו כדג מטמא באהל (פי' רש"י: ואפי' מפרכס) א"ר שמואל בר יצחק ומגבו", ושם ודאי מגבו דוקא, דאם לא כן אינו מטמא באהל בעודו חי אע"פ שסופו למות, ואגב שיטפא דשם העתיקו הסופרים דברי ר' שמואל ב"ר יצחק גם בפסחים שם<sup class="footnote-marker">*</sup><i class="footnote">ועי' דורות הראשונים ח"ב צד 206 על הא דאיתא בגיטין ו א: א"ר אבא א"ר הונא עשינו עצמינו בבבל כא"י לגיטין מכי אתא רב לבבל, שכתבו בתוס' שם: ולא גרס אמר רב הונא אמר רב, שרב עצמו לא היה אומר "מכי אתא רב לבבל". אבל בירושלמי שם מוכח, דהגירסא "אמר רב" עיקר, ולהיפך "מכי אתא רב לבבל" אין בירושלמי, ובאו בגמרא מב"ק פ ע"א (וע"ש בהגהות הב"ח).</i>.
והנה הריהטות והשיטפות שבתוספתא וכן בתלמודנו הבבלי<sup class="footnote-marker">*</sup><i class="footnote">עי' במה שכתבנו בר"ה ה א, תענ' יט ב, יבמות יב ב, כתובות קט ב, ב"מ נה א וחולין צ ע"ב. וכבר כתבנו ביבמות לט א וזבח' קט א, שיש ריהטות ושיטפות ואשגרת לישנא גם בתוספתא. וראה גם מ"ש בנדה כה ב וטהרות פ"ה מ"ט, מקואות פ"ג מ"ד, מנחות כו ב, כלים פי"א מ"ד, זבחים מד ב.</i> מעטות. וטעם הדבר נראה שהוא בשביל, שהתלמוד הבבלי היו לומדים אותו בזמן הגאונים בשתי הישיבות שבבבל, וחכמים רבים עסקו בו בכל דור ודור בשקידה גדולה ומשא ומתן מרובה, ורוב השיטפות והריהטות שמצאו בחכמתם הסירו אותם ממקומם ותיקנו כפי הצורך, ורק מעטים מהם נשארו. אבל בתלמוד ירושלמי שנלמד מעט בבבל ושלא בישיבה, רק מקצת חכמים שבכל דור, וגם אלה לא עשו תלמודם בו קבע אלא לימוד עראי, לכן יש בו עדיין רהיטות ושיטפות רבות עד לאין מספר, וכמו שיצאו מתחת ידי הסופרים הקדמונים, ורק על מעטים מהם העירו מבארי הירושלמי (עי' בפ"מ שביעית פ"ד ה"ג ובתשובות המיוחסות לרמב"ן סי' צו)<sup class="footnote-marker">*</sup><i class="footnote">[ועי' מ"ש המחבר זצ"ל בשערי תורת ארץ ישראל, 4־7.]</i>.
<h2>דף לב.</h2>
(לב א תוספות) <b>ד"ה מקדישין וכו' דלא מצינו זה הלשון דליתב לבן בתו כהן כי אם גבי בכור.</b>—כ"ה באמת בערכין (כב ב) לענין בכור. ובלי ספק שנתעלמה משנה זו מהגרי"ב לפי שעה, ולכך הגיה כאן "תרומה" (במקום "בכור").
<h2>דף לג.</h2>
(לג א) <b>א"ר גידל אמר רב מ"ט דריש לקיש וכו'.</b>—בשמ"ק הגירסא: "מ"ט דר' יוחנן אליבא דרבנן דכתיב ואם כל בהמה טמאה". בין כך ובין כך רחוק מאד שרב יפרש טעמם של ר' יוחנן וריש לקיש הצעירים ממנו בחכמה ובשנים. ולולא שמצאתי לתוס' בבכורות (יד ב ד"ה רב), שגם לפניהם היה כגירסא שלפנינו כאן [וכ"ה בכ"י מינכן], הייתי סבור לומר, דט"ס כאן ויש להגיה: "א"ר גידל מ"ט דר"ל" (או: מ"ט דר' יוחנן). או שהמלות "אמר רב" אינן אלא שיטפא בעלמא, שרב גידל רגיל הרבה לומר בשם רב. (עי' מ"ש לעיל כח ב). שוב ראיתי שקרוב לומר דמאחר שרב סבר כריש לקיש, כדאיתא לקמן ע"ב (ע"ש) אמר רב "מ"ט דרבנן", אלא משום שלמעלה ליתא שרב אמר כן וכדי לקצר הוסיף מסדר התלמוד "מ"ט דריש לקיש".
<h2>דף לג:</h2>
(לג סע"ב רש"י) <b>ד"ה את שדרכן וכו' אערלה וכלאי הכרם קאי וכו'.</b>—כ"כ גם הרמב"ם והרע"ב בפיה"מ כאן. ובתוס' רעק"א כתב, ד"תרומה טמאה הדין דתעשה זילוף תוספות פסחים" (והוא שם כ ע"ב ד"ה ראוי). וכ"כ בהגהות רש"ש כאן. ודבריהם נפלאים ממני, דהא איכא נמי בתרומה דברים שאינם ראויים לשום דבר, כתרומת תותים ורמונים (עי' פסח' לב א) וכן תבשיל של תרומה טמא. ולפ"ז שפיר י"ל גם בתרומה "את שדרכו לשרוף וכו' ואת שדרכו לקבור". ועוד דבפסחים (כ ע"ב) איכא תנאי דחיישי לתקלה ואסרי זילוף ביין של תרומה טמא, וא"כ אפשר דהכי אית לה למשנתנו כאן, וגם על יין של תרומה טמא שנינו "את שדרכו לקבור וכו'". לכן נראה שמטעם אחר לא ניחא ליה לרש"י לומר דקאי אתרומה, והוא שדעת רש"י בפסחים (מו א), שמותר להאכיל לבהמתו את התרומה הטמאה, וכ"ה דעת ר' אליעזר דשנו"ן (מובא בכפתור ופרח פמ"ה), ולפי שיטה זו א"א לומר דקאי אתרומה. אבל דעת התוס' בשבת (כה א ד"ה כך), דמצות ביעור תרומה טמאה היא בשריפה דוקא, וכן פסק בטור יו"ד סי' שלא (ועי' מ"ש הב"ח שם). ולדעתנו יש ראיה לזה ממה שאמרו בפסחים (לב א) לתרומת תותים וענבים שנטמאו, שאין לו בה שום הנאה.
ודע שהרמב"ם חזר בו בספרו (הל' תרומות פי"ב הי"ב) וכתב שם: "משקין שאין ראויין להדלקה שנטמאו כגון היין קוברין אותו". ולפ"ז הוא סובר, דמה ששנינו "את שדרכו לשרוף וכו'" מוסב גם אתרומה. וכן נראה דעת התוס' בפסח' (כ ע"ב ד"ה ראוי, וע"ש), אלא שיש לדקדק במ"ש הרמב"ם בהי"ג שם: "יין תרומה שנתגלה הואיל ואסור בשתיה נשפך", ומשנה שלימה היא בתרומות (פ"ח מ"ד), ולמה לא אמרו שקוברין אותו, כמו ביין תרומה טמא. ואולי דא ודא אחת היא, שהיין - שפיכתו היא קבורתו, שהרי הוא נבלע במקומו.
עוד כתב הרמב"ם בה"ג שם: "וכן תאנים וענבים וקישואים ודלועים ואבטיחים ומלפפונות של תרומה, שנמצאו מנוקרות, הרי אלו אסורין באכילה מפני סכנת נפשות. מה יעשה בהן? ישליך לים או יקברו". והנה דין המנוקרות אפי' של חולין שהן אסורות מפורש תנן בתרומות (פ"ח מ"ו), אלא שהרמב"ם הוסיף מדידיה בתרומה "ישליך לים או יקברו". וגם כאן יש לדקדק: למה לא אמר בתרומה "ישרפו", שהרי פירות אלה ראויים הם לשריפה, וכענין שכתב הרמב"ם בהי"ד שם: "עיסה שנילושה במים מגולים תישרף". ומקורו בתוספתא תרומות פ"ז הי"ג.
