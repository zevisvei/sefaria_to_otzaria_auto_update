<h1>שערי תורת בבל על ערכין</h1>
<h2>דף ב.</h2>
(ב א משנה) <b>חש"ו נודרין ונערכין.</b>—לפי מה ששנינו דשוטה נידר, מוכח שיש לו דמים, אבל בכתובות (לב א) מבואר, דשוטה אין לה בושת ופגם, ומוכרח שאין דמים לשוטה. ואולי נאמר דלצדדין שנינו כאן, דכל שוטה שהוא - אף שאין לו דעת כלל - מ"מ הוא נערך, ובשוטה כזאת הוא שאמרו בכתובות שאין לה בושת ופגם; אבל לענין נדר - דוקא שוטה שיש לו מקצת דעת, ויכולים להשתמש בו במלאכה קלה ושוה מקצת דמים בזה דוקא שנינו שנידר, ומ"מ הוא נקרא "שוטה" כנגד פקח. וכענין זה יש ביבמות (קטז ב): "אמרו לו לר' יהודה לדבריך פקחת תנשא, שוטה לא תנשא". וגם שם עניינה זו שאינה בקיאה בדרך ארץ שלא באה בוכה ובגדיה קרועים, אבל אינה שוטה גמורה, דזו לא תקינו לה רבנן נשואין, כדאיתא שם (קיב ב), וכ"ש הרז"ה בספר הצבא מדה ב'. ועי' מ"ש במעילה יח ב ונדה כד ב.
<h2>דף ו.</h2>
(ו א תוספות) <b>ד"ה יגוד וכו' וגררו מקום השם וכו'.</b>—פי' דשכחו וגררו, דלכתחילה אסור לגרור את השם משום לא תעשון כן וגו' (ועי' שבת קכ ע"ב).
<h2>דף ט:</h2>
(ט ב) <b>והאיכא יומא דשעי ויומא דתלתין שנין וכו'.</b>—כבר ראיתי שואלים: למה לא השוו דבריהם, דה"ל למימר "יומא דשעי ויומא דחלקי" או "יומא דתלת שנין ויומא דתלתין שנין"? ולכך אמרו שהמלים "ויומא דתלתין שנין" אינן מעיקר התלמוד, רק הוספת אחרונים, כי יאמרו שמסדרי התלמוד עדיין לא חשבו חלקים בחדש, כי אם כ"ט יום ומחצה ושתי ידות שעה (וכ"ה בפר"א כתב יד, כ"ש האדומי בספרו צדק עולמים אות א'), ולפ"ז אמרו שיש להגיה גם בר"ה (כה א), ולמחוק שם המלות "וע"ג חלקים". וגם אנחנו מצאנו סייג לזה כאן מדשבקי יומי דעיבור (היינו שבכל שנה מעוברת שמוסיפין בה חדש של כ"ט יום, נשתייר לנו י"ב שעות, ומשתי שנים מעוברות מצטרף יום שלם) ונקטו יומא דתלתין שנין. אבל אם נשמיט "יומא דתלתין שנין" ניחא דשאלו מיומי דשעי, שהן מצויין, ובזה שתירצו עלה ניחא נמי יומא דעיבורי. והנה גם בברייתא המיוחסת לשמואל פ"ה שיעור החדש הוא רק כ"ט יום ומחצה ושליש שעה גדולה דהיינו מי"ב שעות במעל"ע, והוא עצמו שתי ידות שעה קטנה מכ"ד במעל"ע.
<h2>דף י:</h2>
(יו"ד סע"ב רש"י) <b>ד"ה ומערבב וכו' כשהיה קול זה מסיים.</b>—אינו מובן. ונ"ל דצ"ל: "כשהיה קול זה מסייע". ועניין זה, שקול הרדולים הוא עב משאר קולות, ולכך כשקול זה מסייע לשאר קולות הוא מערבב את נעימתן.
<h2>דף יב:</h2>
(יב סע"ב) <b>פשחור ואימר.</b>—עי' מ"ש בתענית כז א.
<h2>דף יג.</h2>
(יג רע"א) <b>רב אשי אמר הנך שית שני וכו'.</b>—עי' מ"ש בע"ז ט ב.
(שם תוספות) <b>משמרתו וכו' הקשה ר' אלחנן וכו'.</b>—יש להוסיף כי בסוכה (נו א) מצינו משמרת בלגה, ושם (נו ב) - משמרת ישבב. ובירושלמי בכורים פ"ג ה"ב [סה ע"ג] איתא על הא דתנן התם "לפי כבוד הנכנסין היו יוצאין" - "כגון יהויריב ומכיריו". ולפיכך העיקר שהמשמרות שנתוספו נתקנו ונקראו כשמות המשמרות הידועים האחרים.
<h2>דף יג:</h2>
(יג ב) <b>כינור של מקדש של שבעת נימין היה וכו'.</b>—מצאתי בקדמוניות היהודים ליוסף בן מתתיהו (ספר ז' פי"ב ג') שכתב, ש"כנור של מקדש היה של עשר נימין, והיו מכין על הנימין במקל עשוי לזה ומהן היה נשמע קול נעים". וכן יש בפר"א פי"ט: "הכנור שהיה מנגן בו דוד בעשרה נימין", אלא שבפל"א שם הנוסח: "כנגד עשרה נבלים של כנור שהיה דוד מנגן בהם". אבל נראה שבמקום האחרון ט"ס וצ"ל: "עשרה נימין". וכן הוא דעת הרד"ל בביאורו לפר"א שם. ודע שבציוני פ' ויצא וכן בפ' נשא כתב: "ורבותינו ע"ה רמזו במאמרם כינורו של דוד שמונה נימין היו לו", ולא נודע מאין שאב זה. ועי' מ"ש במו"ק יח א.
<h2>דף טו.</h2>
(טו א תוספות) <b>ד"ה כשם וכו' ואם עברו רוחב הים עד עבר הים מצד אחר היאך פגעו עוד בים וכו'.</b>—אין זה מובן. ולמה לא נאמר, שלאחר שעברו ישראל את הים לעבר השני, הלכו לאורך הים והרחק ממנו, ופגעו במקום אחד בים מפני ששם היה רחב יותר. וכן נראה נכון לפי מציאת המקומות שחנו בהם בני ישראל ע"פ החוקרים והנוסעים בספריהם.
<h2>דף טו:</h2>
(טו ב תוספות) <b>ד"ה אל תקרי וכו' אל תקרי ממנו רפה אלא ממנו דגש ואינו כן.</b>—עי' בשו"ת לרמב"ן סי' רלב שכתב, ש"יש מחלוקת בין מדינחאי למערבאי ב"ממנו", שהאחד נוהג להרפות כל שהוא בא לרבים, והאחד נוהג כמנהג מקומנו להדגיש הכל. ובזה תלוי מה שדרשו ב"כי חזק הוא ממנו" אל תקרי ממנו אלא ממנו, אע"פ שבכל הספרים הכתובים אצלנו אין חילוק במלת ממנו בין שנופל על רבים בין שנופל על יחיד, אע"פ שכ"מ כנוי נו"ן וי"ו לרבים ברפה וליחיד בדגשות". וענין סוף דבריו הוא ידוע, כי "יגאלנו" (ויק' כה מח), שהוא ליחיד, כתיב בדגש הנו"ן, אבל "השיבנו" (תה' פ ד) שהוא לרבים כתיב הנו"ן רפה. והנה במנחת שי (במ' יג לא) מבואר, שלבני מזרח שהם עצמם בני בבל "ממנו" לרבים רפה. וממנחת שי שם נעלמה התשובה הנ"ל של רמב"ן.
ודע שגם בניקודה של "ממנו" יש הפרש ביניהם: למדינחאי - לרבים ממנו (מי"ם בצירה) וליחיד ממנו (מי"ם בסגול), ולמערבאי בין לרבים בין ליחיד- ממֶנו (מי"ם בסגול). וגם בזה מנהג ספרינו כמערבאי. עי' ראב"ע (שמ' א ט) ובנימוקי ר"א בחור חלק הדקדוק שער המלים ערך מן.
(שם תוספות) <b>ד"ה אבנט וכו' ב' פעמים.</b>—צ"ל: כ' פעמים, שהרי מצינו בירושלמי יומא ספ"ז, שהיה אורך האבנט ל"ב אמה. וכ"כ הרמב"ם בהל' כלי המקדש ספ"ח, ורוחב האדם הוא כמחצית אמה, וכל שיש ברוחבו טפח יש בהיקפו ג' טפחים, נמצא שבאבנט של ל"ב אמה יכול האדם לחוגרו כעשרים פעמים. ועי' סוכה (ח א), שמקום האדם אמה או שני שלישי אמה, אבל אין זה אלא כשהוא יושב לבוש בבגדיו המונחים סביביו.
<h2>דף טז.</h2>
(טז רע"א) <b>כל מילתא דמיתאמרא באפי תלתא לית בה משום לישנא בישא.</b>—לפי' רש"י זה מוסב על הבעלים. אבל תוס' (לעיל טו ב ד"ה כל) הוא מוסב על המספר דבר על חבירו באופן מגונה, אבל דבר קנטור אפי' בפניו הוא לשון הרע, וטעמו שבספרי תצא פיס' רעה איתא: "ומה מרים שלא דברה אלא בפניו של משה וכו' כך נענשה וכו'". והרי משמע משם דבפניו קשה יותר משלא בפניו.
<h2>דף טז:</h2>
(טז ב) <b>בעא מיניה ר' יהודה בריה דר' שמעון וכו' אמר ליה וכו'.</b>—חסר כאן שם הנשאל, וגם [בכתב יד מינכן] ובעין יעקב ליתא, אלא דשם [ושם] הנוסח: ר' יהודה בריה דר' שמעון בן פזי, ובשמ"ק הנוסח העיקרי: "ר' יהודה בריה דר' שמעון בן פזי מר' שמעון בן פזי".
<h2>דף יז.</h2>
(יז רע"א) <b>פליגי בה ר' יהודה נשיאה ורבנן חד אמר דור לפי פרנס וכו' לימא למעליותא וכו'.</b>—פליאה דעת ממני למה לא ניחא להו לפרש כפשוטו: למעליותא, אלא שאין כלל בלא פרט, דודאי רובא דרובא הכי הוא, דור לפי פרנס או פרנס לפי הדור, ומ"מ יקרה פעם מי שיוצא מן הכלל. וכעין זה יש בפר"א פמ"ב: "ר' ראובן אומר הכל הולך אחר הראש ובזמן שהרועה טוב והולך בדרך ישרה הצאן הולכין אחריו". וגם בחולין (ד ב) אמרינן: "ודילמא גברי דאחאב הוו מעלי? לא ס"ד דכתיב מושל מקשיב על דבר שקר כל משרתיו רשעים; ודילמא גברי דיהושפט לא הוו מעלי וכו'? לא ס"ד מדמושל מקשיב על דבר שקר כל משרתיו רשעים הא לדבר אמת כל משרתיו צדיקים". ועוד אמרו בירוש' סנה' ספ"ב: "כדור כן הנשיא כנשיא כן הדור", ומשם משמע שאין מחלוקת בין ר' יהודה נשיאה ורבנן, דתרוייהו איתנהו, ומר אמר חדא ומר אמר חדא ולא פליגי.
<h2>דף יח:</h2>
(יח ב תוספות) <b>ד"ה ובשביעית וכו' אבל מעת לעת של שאר שנים מנלן וכו'.</b>—אין לשונם מדוקדק כאן, דודאי עיקר הקושיא אינה אלא משָנה ראשונה, וכ"ה בנדה מח א (וע"ש ברש"י). אבל ביאור דבריהם לדעתנו הוא שמן "ובשביעית" מוכח, שאם נמכר לו פחות משלשים יום לפני ר"ה, שעובד שש שנים מעת לעת; אבל עדיין לא שמענו בנמכר לו שלשים יום לפני ר"ה, שצריך לעבוד שש שנים מעל"ע.
<h2>דף כא.</h2>
(כא א תוספות) <b>ד"ה הכי וכו' היכי מצי מקדיש לענין דמעלה שכר הא אינו ברשותו.</b>—אין דבריהם ברורים לנו, שהרי למטה העתיקו לשון התוספתא "עמד השוכר והקדישה ה"ז מקודשת עד שתצא מרשותו ומעלה שכר להקדש", ופירושה ברור, שמלבד מה שהשוכר צריך לשלם שכר השדה לבעל השדה, צריך לשלם פעם שנית להקדש מה ששוה שכר שדה זו, דשכר זה הוא יכול להקדיש כל זמן שהשדה ברשותו, ולכן הוא מעלהו להקדש. וכ"ה לפנינו בתוספתא ב"מ ספ"ט "ומעלה שכר לבעלים ומעלה שכר להקדש".
(שם) <b>סוף ד"ה הכי וה"נ איתא בירושלמי [בפרק] מקום שנהגו וכו'.</b>—הנה לפנינו בירושלמי שם [פסחים פ"ד לא ע"ב] איתא: "המשכיר בית לחבירו ועמד והקדישו הרי זה דר בתוכו ומעלה שכר להקדש אימתי וכו'", והרי מבואר דאף שלא הקדים לו שכרו, מ"מ כל משך הזמן שהשכיר לו הרי השוכר יכול לדור בו, אלא שמאחר שכבר יצא הבית מרשות הבעלים לרשות הקדש לכן אינו מעלה שכר לבעלים אלא להקדש, ופשיטא שאין השוכר מועל כל הזמן, שכבר שכר את הבית מן הבעלים. והרי זה שלא כשיטת תלמודנו כאן, דבכל אופן אין השוכר יכול לדור בו, מדפרכינן "הקדישו משכיר היכי דייר ביה במעילה קאי". ואני תמה על התוס': איך עלה על דעתם לקרב כאן את המרוחקים בזרועם.
<h2>דף כו:</h2>
(כו ב תוספות) <b>ד"ה שדה וכו' משמע אם גאל האחר וכו' ורש"י פירש וכו'.</b>—עי' ירושלמי קידושין פ"ג ה"א דמפורש, שהקדש שדה מקנה יוצא בלא פדיון. והרי זה כפי' רש"י.
<h2>דף כז.</h2>
(כז א תוספות) <b>ד"ה המקדיש וכו' ויש בו ריוח להקדש לפתוח תחילה הבעלים מפני החומש אבל וכו'.</b>—דברים הללו נפלאים ממני, שהרי אפי' בזמן שהיובל נוהג, שאז דמיה קצובים, אם הבעלים פודים אותה הם חייבים להוסיף חומש, ומקרא מלא הוא בתורה (ויק' כז כט) ושנוי גם במשנה (לעיל כה א). לפיכך נראים דברי הרמב"ם בפיה"מ כאן שכתב, דבזמן שהיובל נוהג אין כופין את הבעלים לפדות מטעם, דכשהם פודים אותה שוב אינה יוצאת מהם לעולם, אבל כשאחר פודה אותה הרי היא יוצאת ממנו ביובל ומתחלקת לכהנים שבאותו משמר. וכן מוכח בתוספתא פ"ד הכ"ב דתני בה "המקדיש שדה אחוזתו שלא בשעת היובל, ביתו ומטלטלין בין בשעת היובל ובין שלא בשעת היובל - כופין את הבעלים לפתוח ראשון". והטעם מובן מעצמו: בבית ומטלטלין אפי' בשעת היובל אם גאלם אחר אינם יוצאים לכהנים ביובל (עי' לקמן לג א).
<h2>דף כז:</h2>
(כז סע"ב) <b>ודינר מאי עבידתיה אמר רב ששת ה"ק וכו'.</b>—תניא בתוספתא פ"ד הכ"ב: "בעשרים וחמש כופין את הבעלים ליתן שלשים פחות מכן (צ"ל: יותר מכן) אין כופין את הבעלים שאין כופין את הבעלים אלא כנגד חומש. רצו הבעלים לגאול הרשות בידן נותנין שלשים ואחד ודינר". ומזה מבואר שיש לתוספתא שיטה אחרת מתלמודנו, דאף אם הבעלים לא אמרו אלא עשרים סלעים מצומצמים, ואחר נותן כ"ה סלעים, מ"מ כופין את הבעלים ליתן שלשים. וטעמו של דבר נראה, שהוא ע"פ מ"ש הרמב"ם בסוף הלכות תמורה: "שטבע של אדם נוטה להרבות קניינו ולחוס על ממונו, ואע"פ שנדר והקדיש אפשר שחזר בו וניחם ויפדה בפחות משוויו - אמרה תורה אם פדה לעצמו יוסיף חומש". ולפיכך אנו אומרים, דודאי היא שוה כ"ה כמו שנתן אחר, וכופין את הבעלים ליתן בה כ"ה כפי שוויה האמיתי, וצריך להוסיף גם חומש, אבל חומש זה אינו מוסיף אלא רק על הסכום שאמר הוא בעצמו תחלה. ולפ"ז אין צורך במה שאמר רבא לעיל "דאמור בעלים פרוטה ולא דק", שזה דוחק גדול. אבל אם הוסיף אחר עד כ"ו, ודאי שזה הוסיף יותר מכדי שוויה, ולכן שוב אין כופין את הבעלים ליתן כ"ו וגם חומש על הסכום שאמרו הבעלים תחלה, אלא שתולים ברצון הבעלים, שאם ירצו יתנו כפי שוויה, דהיינו כ"ה, שהרי דרך הבעלים לפחות חומש כמו שנתבאר, וגם יוסיפו חומש מדמי שוויה, ובס"ה שלשים ואחד ודינר.
עוד יש ליישב שיטת התוספתא באופן אחר ומהופך, שדרך מי שרוצה לפדות שדה מהקדש להוסיף חומש על שוויה, כי יודע זה הפודה, שגם הבעלים אם רוצים לפדותה כפי שווייה הם צריכים להוסיף חומש, לפיכך גם הוא נותן מתחילה חומש יותר משווייה; ועל אותו חומש שמוסיף זה אין כופין את הבעלים להוסיף חומש על החומש. אבל אם אחר מוסיף על הכסף שפתחו הבעלים יותר מחומש - מה שאין דרך להוסיף - אנו אומרים שודאי שדה זו היא שוה יותר מן הסכום שפתחו בו הבעלים בסך כזה שהוסיף האחר יותר מחומשה, לכן אם הבעלים פתחו בעשרים ובא אחר ונתן עשרים וששה, והרי הוסיף סלע על דמי חומשה, אומרים אנו, שהשדה שוה עשרים ואחד, ואם ירצו הבעלים לפדותה הם צריכים ליתן דמי שווייה, דהיינו כ"א, ולהוסיף חומש על דמי שווייה, שהם חמשה סלעים ודינר וגם חמשה סלעים שהוסיף האחר תחילה על דמי שווייה, והם בס"ה ל"א ודינר. ומ"מ יותר נראה כאופן הראשון.
בין כך ובין כך תמוה קצת, שאם פתחו הבעלים בעשרים ובא אחד ונתן כ"ה כופין את הבעלים ליתן שלשים, והרי יש להקדש שלשים; אבל אם הוסיף זה האחר מתחילה ונתן כ"ו אז אין להקדש אלא כ"ו, שהרי באופן זה אין כופין את הבעלים כל עיקר אלא ברצונם תלוי הדבר.
<h2>דף לב.</h2>
(לב סע"א) <b>תנא גמלא בגליל וכו' מאי קאמר וכו'.</b>—לפי' ר"ג ורש"י ותוס' תמוה מאד, דמאי קושיא, שהרי בברייתא אינו מפורש שרק גמלא לבדה היא מוקפת חומה בגליל, וי"ל דודאי שיש בגליל גם עיירות אחרות מוקפות אלא תנא מה שידוע לו שנה, וה"נ תנן במתניתין "וכן כיוצא בהן". ויותר תמוהים דברי התוס' כאן שהקשו "אמאי לא פריך כמו כן אמתניתין"; וכי אפשר לומר כן? והא מפורש תנן "וכן כיוצא בהן". והוא כענין הברייתא שהביאו למטה: "כל שתעלה לך מסורת בידך מאבותיך שמוקפת חומה מימות יהושע בן נון כל מצות הללו נוהגות בה". לכן נראה דהא דתנא "גמלא בגליל וכו'" היא ברייתא לבאר דברי המשנה, ויש כיוצא בה הרבה בתלמוד. ולכך שפיר פרכינן "מאי קאמר", דלמה השמיטה ברייתא זו ולא פירשה מקום שאר העיירות שנמנו במשנתנו, שהן קצרה של צפורי וחקרה של גוש חלב ויודפת? ואביי משני עלה, דהכי קאמרה ברייתא זו, דכל העיירות ששנינו במשנתנו עד גמלא הן בגליל. ולפ"ז צריך לומר דהא דאיתא לפנינו בדברי אביי "עד גדוד בעבר הירדן" יש למחוק מלת "עד", שהרי לא נזכרה במשנתנו שום עיר בין גמלא לגדוד. ומה שפירשו עוד ר"ג ורש"י: "עד גמלא כל עיירות שבגליל עד גמלא היו מוקפות חומה" גם הוא תמוה, דא"כ היה לה לברייתא לא לסתום אלא לפרש: מאיזה רוח הוא נותן כלל זה, אם ממזרח או ממערב, מצפון או מדרום. ועכשיו עדיין הענין סתום ולא נודע (ועי' רש"י לקמן ע"ב ד"ה אינך, שכתב ג"כ: "אינך דקא חשיב במתני'").
<h2>דף לג.</h2>
(לג א רש"י) <b>ד"ה ושבע לנרצע וכו' בשנה שמינית לרציעתו.</b>—עי' מזרחי ר"פ מקץ שהעתיק שמינית למכירתו, וכן עיקר.
<h2>דף לד.</h2>
(לד רע"א) <b>הן ומגרש למסתרינהו קיימי וכו'.</b>—כתב בספר לקח טוב (המכונה פסיקתא זוטרתי) פ' ואתחנן (דף מב): "לנוס שמה מלמד שהיו בצורות מאד שלא יכבשוה הגואלים בחזקה". וכעין זה כתב בעל הטורים פ' שופטים (יט יא): "הערים האל לשון חוזק לומר שחזקות היו וערי מבצר שלא יבא עליהם גואל הדם בחיל". ולא מצאתי מקור לדבריהם. ולהיפך מבואר כאן, שאין עושין אותן ערי מבצר. ואם היה להן חומה סותרין אותה. וכשהרציתי פליאה זו לפני ה"ר משה ראבינאוויטש ז"ל אב"ד דק"ק קאמניץ (שהיה חמיה של אחותי רוזה) אמר, שענין זה שמפני שבזמן שהפרישן משה ע"ה עדיין לא היו קולטות מן התורה (עד שעברו את הירדן והפרישו שם עוד שלש ערי מקלט, וכדאיתא במכות ט ב), לכן עשו אותן ערי מבצר, שאם יברח לשם ההורג בשגגה לא יירא מפני גואל הדם, שהרי יסגרו את השער בפניו. אבל לאחר שבאו לארץ שאז הן קולטות מן התורה ודאי שהרסו את החומה כהלכה. וזה דוחק.
