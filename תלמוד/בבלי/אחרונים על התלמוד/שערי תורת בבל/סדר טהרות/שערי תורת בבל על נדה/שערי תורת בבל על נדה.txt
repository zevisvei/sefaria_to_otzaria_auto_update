<h1>שערי תורת בבל על נדה</h1>
<h2>דף ד.</h2>
(ד סע"א תוספות) <b>ד"ה לא נצרכה וכו' פי' כשהמדף במקום מדרון וכו'.</b>—פי' דלפי' רש"י, דהדף שהככר עליו הוא במדרון היה נראה יותר, שהככר נפלה מעצמה ממקומה מאיזה נדנוד שהוא, ולא היינו תולים באדם טהור. לכך פירשו התוס' דמדרון מוסב על המדף שלמטה. אלא דמ"ש ד"אם המדף בקרקע שוה פשיטא דטהור" אינו מחוור, שגם דבר שנופל על מקום מישור דרכו לזוז ממקום נפלו ולהתגלגל הלאה למקום אחר. וא"כ מה נפקא מינה בין מקום מדרון למקום מישור. לכן מסתבר יותר כפי' רש"י.
<h2>דף ז.</h2>
(ז א תוספות) <b>ד"ה והאי וכו' ובברייתא נמי וכו'.</b>—אין זו ברייתא אלא משנה שלימה בטבול יום פ"ד.
(שם) <b>וי"ל דטבול יום קיל טפי וכו'.</b>—יש לעיין מדתנן בטבול יום רפ"ד "אוכל מעשר שהוכשר במשקה ונגע בו טבול יום או ידים מסואבות, מפרישין ממנו תרומת מעשר בטהרה מפני שהוא שלישי, והשלישי טהור לחולין", והרי מבואר דאף ידים מסואבות אינן עושות שלישי בחולין הטבולין לתרומה וה"ה לחלה. ואולי נאמר דטומאת ידים, שאין לה עיקר מן התורה, היא קלה כטומאת טבול יום.
<h2>דף ח:</h2>
(ח ב תוספות) <b>ד"ה בקטפא וכו' אמאי אוקי ר' פדת מתני' כר"א כיון דרבנן מודי וכו'.</b>—נ"ל בפשיטות דענין "קטף" בלשון המשנה אינו אלא שרף מעצי הקטף, ואין שום פרי גדל בעצים הללו. ואף שבלשון התלמוד גם שרף היוצא מן הפירות מכונה "קטפא" - לשון משנה לחוד ולשון תלמוד לחוד, ושרף דשאר מיני עצים, שיש להם פירות, מכונה בלשון המשנה "שרף" (ולא "קטף").
<h2>דף י:</h2>
(יו"ד רע"ב) <b>תינוקת שלא הגיע זמנה וכו' רוקה ומדרסה בשוק טהור.</b>—עי' רש"י ותוס'. אבל ענין זה מצינו גם בירושלמי בשם ר"ש בן יוצדק "רוקה טהור מדרסה טהור מגעה ברה"ר טהור סברין מימר מעל"ע". וביאורו לדעתנו, דכלפי דאמרינן דבראייה שלישית הרי היא ככל הנשים ומטמאה מעל"ע, וטומאת מעל"ע היא אף ברה"ר (כמו שכתבו התוס' לעיל ב א ד"ה מעל"ע) היינו דוקא בשאר הנשים, אבל תינוקת שלא הגיע זמנה לראות דמטמאה מעל"ע בראותה פעם שלישית אין זה אלא ברה"י בלבד, אבל ברה"ר בין מגעה בין רוקה ומדרסה טהור.
(יו"ד סע"ב) <b>ואיבעית אימא תני חדא.</b>—פי' לא שמוחק מן הברייתא אלא דמפרש לה, שימי עיבורה עולין לה לימי מניקותה, היינו שבג' חדשים אלו היו רובן מימי מניקותה, ומיעוטן מימי עיבורה, ובהיפך הא דסיפא "וימי מניקותה עולין לה לימי עיבורה". בין כך ובין כך אינו אלא באופן שהיתה מינקת ואח"כ נתעברה. וכן הא דתני "אחת ומחצה בימי עיבורה ואחת ומחצה בימי מניקותה" הוא בשהיתה מינקת ואח"כ נתעברה, אלא שהתנא החליף את הסדר, משום דפתח במאי דסליק מינה ברישא "שתים בימי מניקותה ואחת בימי עיבורה" - הרי דסיים בעיבורה לכן פתרו בתרה נמי מימי עיבורה (ועי' מ"ש ביבמות יב ב). ועי' דרישה ח"מ סי' עג סעיף ט שכתב: והאי כללא נקוט בידך ממני שבכ"מ דאמר תלמודא תני הכי או כיוצא בו לאו למימרא שתגיה ותיתני כן באמת, אלא כלומר לעיקרא דמילתא תני הכי אבל עכ"פ לא לחנם תני התנא הכי בהדיא ודוק.
<h2>דף יג:</h2>
(יג ב) <b>ישב לו קוץ בכריסו לא יטלנו אמר להן לא וכו'.</b>—כתב ע"ז הריטב"א: "גוזמא בעלמא הוא כיון דצער כ"כ היא לא שייך הרהור. ו[גם] אפשר (כצ"ל) ליטול בדבר אחר". ויפה כתב שהקוץ אם יניחנו בתוך הכרס אפשר שיביאנו לידי סכנה, ואין לך דבר העומד בפני פקוח נפש חוץ מע"ז ג"ע וש"ד. וגדולה מזו מצינו ביבמות (עו א), דעטרה שנקבה אם יוצא הזרע דרך הנקב פסול ואם לאו כשר, וכיצד בודקין אותו "מייתינן נהמי חמימי דשערי ומנחינן ליה אבי פוקרי ומקרי וחזינן ליה". והרי מבואר שמותר לכתחילה להביאו לידי הוצאת זרע לבטלה ממש כדי לתקנו שיהא מותר לבוא בקהל; וכ"ש ליטול את הקוץ מכריסו, שאין בזה אלא חשש חימום בעלמא. וגם שאם לא יטלנו אפשר שיבוא לידי סכנה.
(שם) <b>סומא אינה משנה.</b>—פי' לא שמוחק את הסומא מלשון המשנה, אלא שיש הפרש בין הסומא לחרשת ושוטה, שהסומא יש לה דעת בודקת את עצמה ואח"כ היא מראה את העד לפקחת, אבל חרשת ושוטה אין בהן דעת לבדוק את עצמן, לכן אחרות צריכות לבודקן; ומ"מ כולן נכללות יחד, שצריכות לפקחות לתקן אותן, ולכן שנינו שלשתן יחד במשנה זו.
(שם תוספות) <b>ד"ה אלמא וכו' דאם לא יסיר הקוץ תבקע כריסו.</b>—עי' מג"א סי' ג' אות י"ד ותמצא, שלפניו היה הנוסח כאן "תיבקע מילתו", וע"פ זה פירש ענין "כריסו" דהכא דהיינו מילתו, ולכן מותר למשמש בידו על כריסו (ע"ש). ומצאנו בירושלמי כאן רפ"ב: "ר' טרפון אומר תקצץ ידו על טבורו. אמרו לו והרי כריסו נבקעה. אמר להן לכך אני אמרתי שמותו של זה יפה לו מחייו. חברייא אמרין ר' טרפון מקללו קללה שהיא נוגעת בגופו. א"ר יוסי לא בא אלא לפרש שאסור למשמש מן הטבור ולמטן". ומשמע דלחברייא מותר למשמש מן הטבור ולמטן. וגם נראה מהא "דלטותא א"ר טרפון", ולחברייא קללו ר' טרפון במיתה (ולירושלמי ודאי לא קשיא "מהו כריסו נבקעת" כמו לשיטת הבבלי כאן). ועי' ירושלמי ביצה פ"ה ה"ב: "ר' אבא בר כהנא בעא קומי ר' יסא: מהו מקשה על כריסא בשובתא? א"ל: בחולא מאן שרא לך? א"ר שמואל בר אבודמא נהגין רבנין בחולה (=בימות החול) מן הטבור ולמעלן, בבגדיו מן הטבור ולמטן".
<h2>דף יד.</h2>
(יד א תוספות) <b>ד"ה לייט (בגליון) כששוכב אפרקיד מתחמם השדרה ומחמת זה יתקשה וכו'.</b>—אמת שהקדמונים האמינו שזרע האיש יוצא מן המוח שבראש ויורד דרך חוט השדרה לאמתו של אדם. וכבר כתבנו בחולין (מה ב) שלחוקרים האחרונים התברר, שאין זה נכון, ולפיכך אין שכיבתו של אדם על שדרתו מביא לידי קישוי כלום.
<h2>דף יז.</h2>
(יז א) <b>ושל בית מונבז המלך היו עושין ג' דברים ומזכירין אותן לשבח וכו'.</b>—עי' מנחות (לב ב): "של בית מונבז המלך היו עושין בפונדקותיהן כן זכר למזוזה", ולא מנו זו כאן, מפני שעליה לא היו מזכירים אותם לשבח, משום שיש סכנה בתליית מזוזה במקל, כמבואר שם וכפי' ר"ת בתוס' שם.
(שם תוספות) <b>ד"ה משתין וכו' משמש מטתו ערום וכו' וטעמא וכו'.</b>—עי' כתובות (מח א) דמבואר דמצות עונה היא בקירוב בשר, והאומר "אי אפשי, אלא אני בבגדי והיא בבגדה" יוציא ויתן כתובה. וההכרח לומר דכאן המכוון במשמש מטתו ערום, שאינו מכסה עצמו בבגד מלמעלה על גופו משום צניעות.
<h2>דף יט:</h2>
(יט ב) <b>דומיא דרוק מה רוק וכו' א"ה שפיר קאמרי ליה רבנן וכו'.</b>—והא דאיתא לעיל (טז א), דלרשב"ג דם מכה שבא דרך מקור טמא, וכן לקמן (כב א) בדם חתיכה לר"א היינו טומאה קלה לטמא אוכלין ומשקין ולא אדם וכלים כמשקי זב וזבה ודלא כפי' רש"י, אבל מקור מקומו טמא דלקמן (מא ב וע"א א) הוא בדם נדה. ועניינו שם, דמאחר שהדם נולד במקור אע"פ שלא יצא דרך רחם, דהיינו הפרוזדור (המכונה בשאר מקומות "מקור", שאמרו "מקור מקומו טמא") מ"מ יש לו דין דם נדה שמטמא אדם במשא וכלים במגע.
<h2>דף כ.</h2>
(כ ע"א) <b>שמא אזכה ואהיה.</b>—עי' מ"ש בשבת קיד א.
<h2>דף כב:</h2>
(כב רע"ב) <b>מפלת כמין קליפות תטיל למים אם נמוחו טמאה.</b>—בירושלמי פ"ג ה"א ובתוספתא פ"ד וכן בשו"ת מהרי"ק סי' קנח נשמטו המלות "תטיל למים אם נמוחו טמאה", ונראה שנכפלו בט"ס מן מעשה דשערות שלמטה, וגם שם אינם מוסבים על המעשה דשערות (כי בירושלמי שם ותוספתא שם ליתא לזה), אלא פיסקא מיוחדת היא מן המשנה "המפלת כמין קליפה כמין שערה וכו'". ולפ"ז נראה שהרופאים נאמנים לומר, שקליפות הללו מן המכה הן באות, והשערות הללו מן השומא, כדי לטהרה בלי שום בדיקה. ועי' רא"ש שהעתיק כנוסח שלפנינו, אבל בתורת הבית הארוך לרשב"א וב"י יו"ד סי' קפח לא העתיקו "תטיל למים וכו'", ועי' שו"ת ב"ח החדשות סי' ל"ו.
<h2>דף כג.</h2>
(כג א תוספות) <b>ד"ה קריא וכו' הכוס והינשוף מתרגמינן קריא וקיפופא.</b>—כ"ה בתרגום אונקלוס. אבל בתרגום המיוחס ליונתן שם (על הכתוב "ואת הכוס ואת השלך ואת הינשוף"): "וית קפופא וית שלי נונא מן ימא וית צדיא" (וכן העתק בערוך ע' צדיא, ע"ש), והרי זה להיפך ממה שתרגם אונקלוס, כי צדיא וקדיא (כנוסח הערוך, דל"ת במקום רי"ש, ע"ש בע' קדיא) שם אחד הוא, דאות צד"י (C) בלשון רומית מתחלפת לקו"ף בלשון התלמוד והמדרשים כנודע. ודע שבישעיה (לד יא) תרגם יונתן קאת וקפוד וינשוף: "קרין וקפודין וקפופין", הנה תרגום ינשוף "קפופין" הוא כת"א, אבל תמוה מה שתרגם קאת "קרין", כתרגום אונקלוס ל"כוס", וקאת (ויק' יא יח) תרגם אונקלוס "קאתא". ובתהלים קב ז "דמיתי לקאת מדבר הייתי ככוס חרבות" תירגם המתרגם שם: "אדמית לקאתא (כאונקלוס) וכו' היך קפופא (כתר' המיוחס ליונתן)", ועי' במוסף הערוך ע' אתיא.
(כג א תוספות) <b>ד"ה ליתני וכו' לאחר שנקצצו רגליו לא מיקרי חיה סתם וכו'.</b>—עי' מ"ש... [כתב ידו של המחבר חסר כאן שני דפים (141-142), ובהם היו הערות ל־7-8 דפים של המסכת (כג א-לא א), וחבל על דאבדין ולא משתכחין!)]
<h2>דף לא.</h2>
([לא א) <b>ת"ר שלשה חדשים הראשונים וכו' אמצעיים קשה לאשה ויפה לולד וכו'.</b>—]... העובר סנדל קשה לאשה בהריונה וכ"ש בלידתה. וכתב הרא"ש ביומא פ"ח סי' יג: "דלא משכחת סכנת עובר בלא סכנת האשה". לכך נראה שדברי רש"י הנ"ל מוסבין על האמצעיים, שגם בהם אמרו תשמיש קשה לאשה. ועל זה שאמרו עוד כאן דאחרונים יפה לאשה כתב הריב"ש סי' תמז: "דחכמי הרפואה והטבע סוברים דבחדש השמיני קשה לה מאד וגם כל הנשים אומרות, שבאחרונים קשה להם מאמצעיים". והענין מובן שבאחרונים, שהולד קרוב לגמרו, קשה לאשה לעשות את בטנה כר לבעלה. וע"פ זה נראה שיש להפוך הגירסא כאן: אמצעיים יפה לאשה ולולד אחרונים קשה לאשה ויפה לולד.
<h2>דף לב.</h2>
(לב א תוספות) <b>ד"ה וכשמן וכו' סיכה של שומן חזיר ושל חלב שריא.</b>—עי' מ"ש בזבח' קט א.
<h2>דף לה:</h2>
(לה ב) <b>זוב דיהה.</b>—לפי' רש"י ענין "דיהה" דהכא הוא ההיפך מקשורה שאצל ש"ז. ולפ"ז ביאור דיהה כאן הוא שלא כעניינו במקומות אחרים<sup class="footnote-marker">*</sup><i class="footnote">כמו לעיל יט א פירש"י: דיהא שנדחת מראיתו, לקמן סב א פירש"י: שדיהא נשתנה מאדמימותו, שבועות ו' ב' פי' רש"י: דיהא פלית"ה בלעז (והוא כעין הלעז שכתב רש"י לעיל יט א).</i>; אבל גם כאן וגם בשאר מקומות "דיהה" הוא כמו "דחוי" פעמים שהדבר חלוק ונפרד ואינו קשור כמו כאן<sup class="footnote-marker">*</sup><i class="footnote">ועי' רש"י בפיה"ת (ויק' טו ב), שהעתיק באמת "דחוי" במקום "דיהא", ובמזרחי שם משמע, שכן היה לפניו הנוסח כאן.</i>, וכן משמע בתוספתא זבים פ"ב, ובשאר המקומות עניינו שנדחה מראיתו ונשתנה. אבל מדברי הרמב"ם (הל' מחוסרי כפרה רפ"ב) נראה שפירש גם "דיהה" דהכא כמו בשאר מקומות, שנדחה מראיתו ונעשה כהה, דכתב שם: "וכשיוצא הזוב וכו' כמי בצק של שעורים, כהה כלובן ביצה המוזרת, אבל ש"ז לבנה קשורה כלובן ביצה שאינה מוזרת". ומשמע מדבריו דמי בצק של שעורים מקביל נגד "קשורה", ודיהה ודומה ללובן ביצה המוזרת מקביל נגד לבנה "ודומה ללובן ביצה שאינה מוזרת", מפני שלובן ביצה המוזרת היא כהה, ולובן ביצה שאינה מוזרת היא לבנה.
ודע שבגיטין (נז א) איתא "ש"ז דוחה מן האור", ולפירש"י שם ענין אחר הוא, אבל בערוך ע' "דהא" מבואר, שהיה לפניו הנוסח בגיטין שם "ש"ז דיהא מן האור", ופירש: "דיהא עמם עינו", והיינו כביאור דיהא בכ"מ והוא כמו דחוי. ועי' לקמן (נו ב) "אם נדחה מראיתו" וביאורו כמו "אם נדהא מראיתו", ובאותו ענין בתוספתא פ"ו הי"ג: "אם דיהא מטמא למפרע", אלא דמשמע שהתוספתא רומזת למה ששנינו לקמן (סב א): "עבר או שדיהא ה"ז כתם", וזה דלא כשיטת התלמוד שם (וע"ש בפירש"י).
<h2>דף לו:</h2>
(לו סע"ב רש"י) <b>ד"ה צנעיה וכו' דטהור לגמרי.</b>—לא נודע לנו טעמו של רש"י שפירש, דלאחר חזרה סובר רב טהור לגמרי כר' יצחק ולא כשמואל דאמר חיישינן שמא תשפה דהכי משמע מדגדייה ר' אסי לשילא, שעשה מעשה להקל, דלפי' רש"י שעשה מעשה להחמיר - לא היה לו לנדותו.
<h2>דף לז:</h2>
(לז ב) <b>ר"א היא דאמר דנין אפשר וכו'.</b>—מזה שלא אמר 'ר"א לטעמיה דאמר דנין אפשר וכו", משמע דר"א דזבים (פ"ב מ"ב) הוא ר"א בן שמוע. ואינו מוכרח.
<h2>דף מא:</h2>
(מא ב) <b>מקור שהזיע וכו' לטומאת ערב.</b>—פי' רש"י; "מפני שנגע במקור ונוגע בה", ולפ"ז אינו אלא לטהרות בלבד, וכ"כ הרמב"ם בהל' משכב ומושב פ"א ה"י. אבל נפלא מאד, דלעיל (יט ב) מפורש, שדם ירוק אפי' מן הנדה הוא טהור, ופי' רש"י שם דהנוגע בו טהור. ועי' בנודע ביהודה מהדו"ת יו"ד סי' צ"ז, שנדחק מאד ליישב פליאה זו. וכבר כתבנו בפסחים קיג ב, שאין דבריו מחוורין בזה, ושם הארכנו (ע"ש).
<h2>דף מג.</h2>
(מג א) <b>מיתיבי היה מהרהר בלילה וכו' תרגמה רב הונא וכו'.</b>—ז"ל הר"ש במקואות (פ"ח מ"ד): "וצריך לדקדק שלא יקשה לשמואל מהנך דלעיל דמים עכורין או חלוקין", פי' דשנינו שם במ"ב: "ראה מים חלוקים או עכורים בתחלה טהור באמצע ובסוף טמא". ונראה ליישב דמה שאמר שמואל דכל ש"ז שאין כל גופו מרגיש בה או שאינה יורה כחץ אינה מטמאה - היינו מן התורה דוקא, אבל מודה הוא דמדרבנן היא מטמאה בכל אופן. ומה שהקשו לשמואל מהיה מהרהר בלילה וכו' הוא משום, דאם איתא דמן התורה אינו טמא אלא אם כן כל גופו מרגיש בה, למה גזרו חכמים במצא בשרו חם, דהרי יש כאן ספק ספיקא: שמא לא יצאה ממנו ש"ז, ואפי' יצאה שמא לא הרגיש בה. וללישנא אחרינא נמי מקשינן מבעל קרי שטבל ולא הטיל מים וכו', שיש בו ספק דרבנן: שמא לא יצאה ממנו ש"ז כל עיקר בשעת הטלת המים, ואפי' אם ודאי יצאה - אין טומאתה אלא מדרבנן, וספק דרבנן לקולא והיה לנו לטהרו. אבל מחלוקין ועכורין, שאין בה ספק שיש בהן ש"ז הוא טמא מדרבנן, ולא קשיא מהא מידי לשמואל.
<h2>דף מד:</h2>
(מד ב תוספות) <b>ד"ה דקים וכו' ובמס' שמחות תנן ספק וכו'.</b>—עי' מ"ש בבכורות מט א.
<h2>דף מה.</h2>
(מה סע"א) <b>אמר להם למה הדבר קשה בעיניכם א"ל כשם שכל התורה הל"מ וכו'.</b>—עי' מה שפירש בזה מהר"ם, אבל כל הענין זר לפי ביאורו וגירסתו, כי תלמידי ר"ע רצו ללמד הל"מ לר"ע רבם; וכי ר"ע לא שנה, תלמידיו - מנין? ומלבד זה הוסיף מהר"ם המלות "אמרו לו", שלא היה לפניו בספר, וכל המוסיף גורע. לכן העיקר כנוסח הקדמון, שכל הדברים אמר ר"ע לתלמידיו (וכעין זה לקמן נח ב), וה"פ דהיה הדבר קשה בעיני תלמידי ר"ע: מה בין ביאה אחת פסולה בתוך שלש שנים לביאות הרבה? דמאחר שבשתים ושלש ביאות היא נאסרת לכהונה, תהא אסורה אפי' בביאה אחת! ור"ע השיב להם: יפה אמרתם שיש הל"מ, שאין אשה נאסרת בתוך ג' שנים כל עיקר אפי' באלף בעילות. וליישב מה שאמר לה ר"ע "פסולה את וכו'" כששָנתה ושילשה אמרינן, שר"ע לא אמר אלא כדי שהתלמידים יתנו את לבם לשאול אותו טעמו של דבר, ואז יפרש להם שדין זה הוא הל"מ.
עוד יש לומר דאשה זו אמרה תחלה שנאנסה, ואמר לה ר"ע שהיא כשרה. ושוב כשסיפרה לו שנבעלה הרבה פעמים ברצון<sup class="footnote-marker">*</sup><i class="footnote">כנראה מזה שאמרה "פעם ראשונה [גוער בה] שניה גוער בה שלישית מ[ו]צצה" (כך הנוסח בכ"י מינכן). וכעין זה בירושלמי סוטה פ"ד ה"ה [יט ע"ד]: "איתתא אתת לגביה ר' יוחנן אמרה ליה נאנסתי. אמר לה ולא ערב לך בסוף. אמרה ליה ואם יטבול אדם אצבעו בדבש ויתננה לתוך פיו ביום הכיפורים שמא אינו רע לו ובסוף אינו ערב לו".</i> ופסל ר"ע, וזה היה קשה לתלמידיו, שהרי לענין כהונה אין הפרש בין ביאת אונס לביאת רצון, והיה לו לאוסרה תחלה אף בביאת אונס. וענה להם ר"ע: ודאי פחותה מבת שלש אינה נאסרת כל עיקר אפי' בביאת רצון, ומה שאסרה בביאת רצון לא עשה זה אלא כדי לחדד בה את התלמידים.
וכל זה כתבנו ע"פ פי' רש"י, אבל חזרנו על כל התלמוד במקום שאמרו "לחדד" או "לחדודי" ולא מצאנו אף באחד שיורו הלכה למעשה להיפך מן הדין רק לחדודי בעלמא. ועוד נפלא הדבר: ענייה זו מה חטאה, שיאסרנה ר"ע מן הכהונה שלא כמשפט - רק לחדד את התלמידים? לכן נראה בעינינו, שר"ע אסר אשה זו באמת, משום שנשתרשה בחטא, ולפי הודאת עצמה נבעלה ברצון כמה פעמים בקטנותה, ורק לאחר כמה שנים סיפרה את הדברים לפני ר"ע, וחשש לה שמא זנתה גם פעם אחת לאחר ג' שנים, וכבר נעלם דבר זה ממנה ושכחה, ולכן פסלה לכהונה כפי הדין. אלא שהתלמידים לא הבינו את טעמו, וחשבו שר"ע פוסלה בביאות הרבה בתוך שלש, והיה הדבר קשה בעיניהם, דאפי' בביאה אחת באונס היה לו לפוסלה. אלא שר"ע סתם ולא פירש טעמו בפני תלמידיו כדי לחדדם. וכשאמר להם ר"ע דפחותה מבת ג' שנים כשרה לכהונה הל"מ, מיד הבינו התלמידים טעמו של דבר, שלכך חזר ר"ע ואסרה, אחר שאמרה שזינתה כמה פעמים ברצון, מפני שחשש שמא שכחה שנבעלה פעם אחת גם אחר שהיתה בת שלש שנים, שהוא דבר המצוי בקטנה הלהוטה אחר הזנות. וזה כאילו עשתה את עצמה כחתיכה דאיסורא.
<h2>דף מה:</h2>
(מה סע"ב) <b>וסימנך וזאת לפנים בישראל.</b>—רש"י הביא שני פירושים, ושניהם דחוקים. אבל הרא"ש כתב: "פי' ריב"ל היה לוי כלומר אותם שהם ישראל אמרו לפנים". ולפ"ז צ"ל שגם ר' יוחנן לא היה ישראל, אבל רב ור' חנינא היו ישראלים. והנה בברכות (כ ע"א) אמר ר' יוחנן: "אנא מזרעיה דיוסף קאתינא", אבל אין זה מוכיח שהיה ישראל, דאפשר שמצד האם היה מיוסף.
ובסה"ד ערך ר' חנינא בר חמא כתב עליו שהיה כהן כדמוכח בברכות (נא ב), אבל כבר י"ל דר' חנינא זה דבכורות, שהיה כהן, אינו "ר' חנינא בר חמא", אלא ר' חנינא אחר, בן מחלוקתו של ר' אילעא ותלמידו של ר' יוחנן, או שהוא בן מחלוקתו של ר' מנא ותלמידו של ר' ירמיה, ששניהם כהנים היו, כמו שכתבנו בסנהדרין (ד ב).
<h2>דף מו:</h2>
(מו ב) <b>קטן שלא הביא שתי שערות ר' יהודה אומר אין תרומתו תרומה.</b>—הנה בתרומות פ"א מ"ג שנינו: "ר' יהודה אומר תרומתו תרומה". ועי' ר"ש שם שהוכיח שגם בנדה כאן יש להגיה כן. אבל הגר"א בשנות אליהו שם כתב, שיש להגיה כאן "ר' מאיר אומר אין תרומתו תרומה", וברייתא היא. [המובאת גם בירוש' יבמות פי"ג יג סע"ג.]
ודע שכתב עוד בשנות אליהו שם, דבירושלמי תרומות שם ה"א איתא על הא דתנן "חמשה לא יתרומו ואם תרמו אין תרומתן תרומה החרש והשוטה והקטן" - "מאן תנא קטן דלא כר' יהודה דתני ר' יהודה אומר מעשה וכו'", ומהירושלמי הלז מוכח, דלא גרסינן במתני' כלל הא דר' יהודה, מדמצריך להביא ראייה מברייתא (ע"ש). ואנחנו לא באנו לידי מדה זו, כי לא קרבה זו אל זו. ולדעתנו משנה א' דחמשה לא יתרומו וכו' מיירי ברוצים לתרום מכרי של אחר ע"י שליחת הבעלים. והטעם הוא משום שאין לאלו דין שליחות, וכמו שנראה באותה משנה ובירושלמי שם. אבל במשנה ג' שם מיירי בקטן המפריש תרומה מכרי של עצמו, ולפ"ז אין ראיה על משנה א' שהיא דלא כר' יהודה דמשנה ג', דעד כאן לא אמר ר' יהודה דתרומת קטן תרומה אלא במפריש מכרי שלו, אבל אפשר שמודה, דאין שליחות לקטן להפריש מִכֻריו של חבירו; ולכן הוכרח הירושלמי להוכיח דמתני' דלא כר' יהודה מברייתא, שר' יהודה מתיר לקטן להפריש בשליחות אביו. וגם בירושלמי ה"ג שם מבואר, דאותה משנה ג' מיירי בקטן התורם את שלו. ועוד מצינו מפורש בירושלמי יבמות פי"ג ה"ב [יג סע"ג]: "תמן תנינן קטן שלא הביא שתי שערות ר' יהודה אומר תרומתו תרומה". הרי שכן היה נוסח הירושלמי במשנה. וגם הר"ש בתרומות פ"א מ"ג הביא הירושלמי דיבמות הנ"ל, ונדחק הרבה ליישב למה הביא בירושלמי שם הראייה מברייתא ולא מאותה משנה דתרומות פ"א מ"ג. וכבר נתיישב זה לפנינו יפה יפה, וניכרין דברי אמת.
<h2>דף מח.</h2>
(מח א תוספות) <b>ד"ה א"ר אלעזר וכו' וא"ת והא ר"א גופיה פסיק בפ"ק כר' אליעזר וכו'.</b>—מדברי התוס' יוצא שדעתם דר"א זה, שר' יוסי בן כיפר יאמר משמו, הוא "ר' אליעזר בן הורקנוס", וכ"ה דעת סה"ד ע' ר"א בן הורקנוס. ולפ"ז דחוק קצת הא דאמרינן לעיל (מז ב): "בשלמא דרבי ודר' יוסי בן כיפר לא קשיא הא כב"ש הא כב"ה", דהכי ה"ל למימר 'הא כר' אליעזר (ור' אליעזר לטעמיה דאמר במשנתנו בזכר כדברי ב"ה) והא כב"ש'. אבל לדעתנו ר"א זה, שר' יוסי בן כיפר אומר בשמו, הוא ר' אלעזר בן שמוע, שכמה פעמים מצינו מפורש, שר' יוסי בן כיפר אומר בשם ר"א בן שמוע, כמו ביבמות (יא ב): ר' יוסי בן כיפר אומר משום ר"א בן שמוע (כנוסח ה"ג ריש הל' עריות); בירושלמי שביעית פ"ב ה"ד; ר' יוסי בן כיפר אומר משום ר' לעזר בן שמוע<sup class="footnote-marker">*</sup><i class="footnote">ובתוספתא שביעית פ"א הנוסח סתם "ר"א", והוא "ר' אלעזר", שהוא "בן שמוע".</i>; בירושלמי ביצה פ"ד ה"ג: ר' יוסי בן כיפר אומר משום ר' לעזר בן שמוע; מס' ד"א רבה פ"א: דרש ר' יוסי בן כיפר בשם ר"א בן שמוע. ומן המפורש נלמד על הסתום, שגם כאן המכוון לר' אלעזר בן שמוע, ולכן אין יסוד לקושית התוס' כאן. שוב מצאנו שגם בהגהות הרד"ל הסכים לזה (ע"ש).
<h2>דף מט:</h2>
(מט רע"ב) <b>כופף אזני קדירה לתוכה וכו'.</b>—אין הלשון מדוקדק, דאזן מה בעיא הכא? אבל מפי' רש"י נראה דגירסתו היתה "כופף פי הקדירה לתוכה", וכעין זה בתוספתא כלים ב"ק פ"ז ה"ג; "ר' יהודה אומר בתחלה היה כופף את הקדירה לתוך עריבה ונותן לתוכה מים וכו'".
<h2>דף נא:</h2>
(נא ב) <b>וא"ר יוחנן בן נורי נמנו וגמרו שאין נקחין בכסף מעשר ואין מטמאין וכו'.</b>—עי' בירושלמי עירובין פ"ט ה"ד [כה רע"ד]: "ר' יוחנן אמר חומרים מטמאין טומאת אוכלין ואין ניקחין בכסף מעשר". וגם מכאן יש להוכיח שהבבלי והירושלמי לא ראו זה את זה. ולפי דעת הירושלמי סבר ריב"נ שהולכין בשניהם לחומרא מפני הספק. ויפה שאל את ר"ע שתפס תרי קולי דסתרי להדדי. ועי' מ"ש הר"ש בעוקצין פ"ג מ"ה.
<h2>דף נד:</h2>
(נד ב תוספות) <b>ד"ה אף וכו' דאבן מסמא וכו' דלא מטמא אלא אוכלין ומשקין וכו'.</b>—וכ"כ התוס' בשבת ד"ה באבן, וגם שם בשם הר"י. אבל לא כן דעת הר"ש בכלים פ"א מ"ג אלא שמטמא טומאה חמורה. וכ"ה דעת הרמב"ם בפיה"מ שם ובמשנה תורה (הל' מטמאי מו"מ פ"ו ה"ה). והר"ש שם תירץ קושית התוס' באופן אחר (ע"ש).
<h2>דף נו.</h2>
(נו א) <b>יצא חלב שבאשה שאע"פ שמתעגל ויוצא אינו חוזר ונבלע.</b>—דבר זה נפלא מאד בעינינו, שבכל יום ויום רואים אנו בעינינו נשים מיניקות שגומלות את בניהן, והחלב מתאסף בדדיהן ואינו יוצא עד שחוזר ונבלע במקומו ולא נודע כי בא אל קרבנה.
<h2>דף נז.</h2>
(נז א) <b>ותנא החורש בית הקברות וכו'.</b>—משנה שלימה היא באהלות רפי"ז, ולכך יש להגיה כאן "ותנן". [וכ"ה בכ"י מינכן: ותנן נמי החורש את הקבר הרי זה עושה בית הפרס, כלשון המשנה שם.]
<h2>דף נח:</h2>
(נח ב) <b>ברית כרותה לו שכל המוללו וכו'.</b>—עי' פי' רש"י שענין "ברית" האמור כאן הוא שבעת בריאתו הטביע בו בורא העולם טבע כזה. וכעין זה יש בב"ר פ"ב ו: "ברית כרותה למים שאפי' בשעת שרב רוחה שייפה", וכן בלשון הכתוב "ברית מלח" (במ' יח יט) ופירש"י שם: כברית הכרותה למלח שאינו מסריח לעולם. וענין זה בלשון אחר בב"ר פ"י: "אין לך כל עשב ועשב שאין לו מזל ברקיע שמכה אותו ואומר לו גדל". ובאיכ"ר פתיחתא לד: "פתח משה ואמר ליטא שמשא אמאי לא חשכת בשעה דעאל שנאה לבית מקדשא. אהדר ליה שמשא בחייך משה רעיא מהימנא היכי אהוי חשוכה דלא שבקין לי ולא רפו לי דנקטין לי בשיתין שוטי דנורא ואמרין לי פוק ונהר נהורך". וכל זה משל אל חוק הטבע של ששת ימי בראשית לכל עשב ועשב שיגדל כפי מינו ולשמש שתאיר בכל יום ויום בלי הפסק.
<h2>דף סא:</h2>
(סא רע"ב) <b>תנא אין שכונה פחותה משלש אצבעות.</b>—לכאורה תמוה דה"ל לומר 'אין שכונה יתירה מג' אצבעות'. ונראה שהוא אשגרת לשון מע"ז כא א: "אין שכונה פחותה מג' בני אדם", עו"ש יד א: "אין חבילה פחותה מג' מנין". ועי' מ"ש בתמורה כח ב וביצה יד ב.
<h2>דף סג:</h2>
(סג רע"ב) <b>למה שלא מנו חכמים לאתויי מאי.</b>—לפי פשוטו משמע דפירכא דסתמא דתלמודא היא: מהי כוונת שמואל בזה שאמר "למה שלא מנו חכמים". אבל שמואל בעצמו כפי הנראה ידע את המרומז בזה. ולא ידענו את ההכרח שהיה לרש"י ז"ל להוציא הדבר מפשוטו.
(שם) <b>מאי קמ"ל מתני' היא דהא פירשה רבה בר עולא.</b>—אינו מובן כלל. וכי משום שרבה בר עולא, שהיה שנים שלשה דורות אחר שמואל, אמר דמשנתנו ריבתה במה שאמרה "וכן כיוצא בהן" וסתות הללו, לכך לא היה צורך לשמואל שלפניו לפרש את דינם? ועוד קשה דודאי משמע דהללו שריבתה משנתנו במאמרה "וכן כיוצא בהן" דינן שוה לדין הוסתות שנמנו מפורש במשנתנו, ושמואל אמר באלו שלשה בלבד.
<h2>דף סו.</h2>
(סו א תוספות) <b>ד"ה ותבדוק וכו' בירושלמי בפרק דם הנדה דפריך וכו'.</b>—הנה גם באו"ז ח"א סי' שנו כתב ענין זה בשם ירושלמי סוף נדה. ומבואר שהיה לפניהם ירושלמי על שבעה פרקים מנדה, ולפנינו אין הירושלמי אלא על שלשה פרקים מנדה וריש פ"ד. וע"ע בירושלמי יבמות ספ"ו.
<h2>דף סו:</h2>
(סו ב תוספות) <b>ד"ה כל וכו' ואע"ג דגבי ב' עשרונים קאמר אם רוצה מביא בשני כלים.</b>—לא מצאנו דין זה בשום מקום. אמת שבמנחות (קב ב) משמע דאם אמר "הרי עלי שני עשרונים" סתם והביאם בשני כלים יצא, והיינו בדיעבד, אבל נראה דלכתחילה דצריך להביאם בכלי אחד. ואם אמר "הרי עלי מנחה של שני עשרונים" דמשמע מנחה אחת בלבד, לפיכך אפי' בדיעבד לא יצא אם הביאם בשני כלים, אא"כ אמר הרי עלי מנחה של ס"א עשרונים, דאז צריך להביאם בשני כלים. ועי' בירושלמי יומא פ"א ה"ב.
(שם) <b>ד"ה אם וכו' אבל במחזור ה"ר שמריה מפרש בשם רש"י וכו'.</b>—לא מצאנו עוד במקום אחר נזכר "מחזור של ר' שמריה". לכך ברור אצלי שט"ס יש כאן וצ"ל "במחזור ה"ר שמחה", והוא "מחזור ויטרי", שחיבר ר' שמחה, תלמיד רש"י. ובאמת שדברי תוס' שלנו מקורם מספר התרומה הל' נדה סי' ק"ב, ושם איתא לנכון: "ה"ר שמהה פירש בשם ר"ש (היינו רש"י) במחזור שלו שפירש בו הלכות נדה". ועוד באותו ענין במרדכי הל' מקוואות "ר' שמחה פירש במחזור ויטרי". ועי' בהגהות מהר"ש הורוויץ למחזור ויטרי סוף סי' תקל"ג, שהגיה בתוס' כאן: ר' שמעיה (במקום ר' שמריה) והוא שר' שמעיה חיבר מחזור ויטרי, וכדעת ב"ח א"ח סי' צ"א, ואינו נכון.
(שם) <b>וטשטקי הוא טשטקי דפיזא.</b>—לפנינו בכתובות (ע"ז ב) הנוסח "תכטקי פיזא", וגירסת הערוך ע' טכטך: טכטכי פיזא.
<h2>דף סז.</h2>
(סז א תוספות) <b>ד"ה פתחה וכו' והך דהחולץ דכל שחוצץ בטבילה וכו' ובנדה קיימי אהני חציצות דפ"ט דמקואות וכו'.</b>—דע דהא דהחולץ איתא נמי בתוספתא מקואות ספ"ו והכי תני התם: "כל החוצצין בכלים חוצצין בנדה ובגר בשעת טבילה ובחולין אין חוצצין". והדבר ברור דשיטת התוספתא כדעת חכמי א"י דטבילת נדה לבעלה דינה כטבילת נדה לתרומה, וכדאיתא בירושלמי (שבת פ"ב ה"א) על שם ר' לעזר בשם ר' חנינא ובבלי (חולין לא א) בשם ר' יוחנן, שכולם מאמוראי א"י. אבל לפי מה דמסקינן בבבלי (חולין שם), וכן פסקו כל הפוסקים, דדין טבילת נדה לבעלה כדין הטובלת לחולין, שפיר פסקו הכא, דלבעלה טהורה, שאין חציצה לחולין. אבל ראיתי לכ"מ (הל' מקואות פ"ב הכ"ב) דפירש תוספתא הנ"ל ע"פ מסקנת הבבלי דהא דתני "חוצצין בנדה" היינו בטובלת לטהרות דוקא, ואין זה מחוור. (ועי' מ"ש בב"ב קב ב).
<h2>דף עב:</h2>
(עב ב) <b>אמר להם ר' יהודה לב"ה<sup class="footnote-marker">*</sup><i class="footnote">[בכ"י מינכן ליתא "לב"ה" !]</i> וכי לזו אתם קורין תרבות רעה וכו'.</b>—עי' בהגהות הגר"א כאן שמגיה "אמרו להם ב"ש לב"ה". ונראה שטעמו בהגהה זו, כי לדעתו מכונים ב"ה רק אותם התלמידים שלמדו בישיבות הללו וקבלו ממנו, ומאחר שהלל נהג נשיאותו ארבעים שנה, מאה שנה בפני הבית, א"א שתלמידיו יהיו קיימים בזמן ר' יהודה. אבל אין זה מוכרח, כי גם תלמידי תלמידיהם של שמאי והלל שהלכו בשיטתם היו מכונים זמן רב אחר החורבן "בית שמאי" ו"בית הלל" על שם בוני הבתים האלה ושיטותיהם (ועי' מ"ש להלן ב"נספח"). ואפשר עוד כי ר' יהודה אמר דבריו אלה לפני חביריו, והקשה על ב"ה בלשון כזה כאילו היה מתווכח עם בני בית הלל בעצמם. וכעין זה בחגיגה (כב ב): "א"ר יהושע בושני מדבריכם ב"ש וכו'", כאילו היה מדבר לנוכח בני בית שמאי עצמם, ובאמת היה זה שלא בפניהם, כדמוכח שם. ועוד סיימו שם: "נטפל לו תלמיד אחד מתלמידי ב"ש", ושם משמע שתלמיד זה היה תלמיד לתלמידי ב"ש, וכעין שאמרנו למעלה בתלמידי ב"ה. בין כך ובין כך אין צורך כאן להגהה כל עיקר. וסייג מצאנו לנוסחא הישנה שלנו בתוספתא נדה פ"ט הי"ט דתני התם: "לאותו שהיו ב"ה קורין אותו גרגרן ר' יהודה היה קורא אותו בועל נדה". והרי מבואר שר' יהודה הוא שחולק על ב"ה וקורא "בועל נדה". ואע"פ שבתלמוד כאן חולק ר' יהודה על "תרבות רעה" של ב"ה, ובתוספתא אמרו שחולק על "גרגרן" של ב"ה, מ"מ נראים הדברים, ששניהם לדבר אחד נתכוונו, אלא שמחולקין במקצת ענין זה.
