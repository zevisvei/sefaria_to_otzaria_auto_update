<h1>שערי תורת בבל על חגיגה</h1>
<h2>דף ד:</h2>
(ד סע"ב תוספות) <b>ד"ה הוה שכיח וכו' דמרים מגדלא נשייא בבית שני היה.</b>—אין זה מוכרח, שקרוב הדבר דשתי נשים היו בשם זה, ומרים מגדלא נשייא דהכא היתה בבבל בזמן רב ביבי בר אביי.
<h2>דף ה.</h2>
(ה רע"א) <b>דרעינא להו אנא וכו'.</b>—יש להסמיך ענין זה בלשון המקרא "כצאן לשאול שתו מות ירעם וירדו בם ישרים לבקר" (תה' מט טו).
(ה סע"א) <b>הממציא לו מעות לעני וכו'.</b>—עי' מ"ש בסנהדרין עו ב.
<h2>דף ה:</h2>
(ה ב) <b>הוה סליק בדרגא דבי רבה בר שילא שמעיה לינוקא וכו'.</b>—כעין זה יש בסנהדרין קיא רע"ב, [וגם שם: בדרגא דבי רבה בר שילא].
(שם) <b>ובבתי בראי לא.</b>—בפרדס רמונים לר' שם טוב שפרוט על הגדות העתיק: ובבתי גואי לא, וגם בס' האמונה והבטחון מובא נוסח זה<sup class="footnote-marker">*</sup><i class="footnote">[וכן נוסח כ"י מינכן ב' וילקוט, ועי' רש"י.]</i>.
<h2>דף ז.</h2>
(ז א) <b>הא לקרבן יש לו שיעור.</b>—פי' ואינו יכול להקריבן ביו"ט כדין עולת ראיה, אלא עולה ראשונה בלבד הוא שמקריבין אותה ביו"ט, כדאיתא לקמן בע"ב.
<h2>דף י.</h2>
(יו"ד רע"א תוספות) <b>ד"ה אפי' וכו' וכן אמר בירושלמי וכו'.</b>—לפנינו בכל הירושלמי לא מצאנו, ולכן נראה שט"ס הוא וצ"ל: וכן אמר בסנהדרין במחשכים וכו' (וכלשון רש"י כאן).
<h2>דף יב:</h2>
(יב רע"ב) <b>הארץ על מה עומדת על העמודים וכו'.</b>—מצאתי כתוב, שעוד הפילוסוף היוני קסנופאנס (Xenophanes, היה בערך ג"א לב"ע) האמין, כי הארץ עומדת על עמודים, והפילוסוף קלאומדס (Kleomedes, היה ערך ג"א ת"ת) שחק על שיטה זו, ששלטה עוד בזמנו.
<h2>דף יג:</h2>
(יג ב) <b>מאי כרוב א"ר אבהו כרביא שכן בבבל קורין לינוקא רביא.</b>—עי' בספר "על נהרות בבל", שהעיר: "הלא בא"י מצוי יותר לשון רוביא לינוקא בכמה מקומות". ונראה ליישב, כי בבבל היו קורין לינוקא שהוא ילד קטן "רביא", ולנער שהוא גדול "עולם"; אבל בא"י היו קורין גם לנער גדול "רביא", שכן בחולין (כ רע"א) אמר ר' ינאי, בן א"י, על בני ר' חייא "יקבלו הרובין את תשובתן". והנה להלן מבואר, שכרוב הוא "אפי זוטרי", שהוא ילד קטן. ולמען לא נטעה לומר, שכרוב הוא כדמות ילד גדול, הוכרח ר' אבהו לציין "בבבל" שבו קורין "רביא" לילד קטן דווקא.
(יג ב) <b>כתוב אחד אומר שש כנפים וכו'.</b>—עי' מ"ש ע"ז בתוספות. ויותר נראה, שדעת התלמוד שהחיות גדולות במעלה יותר מן השרפים, וכן מוכח בחולין צב א (ועי' שם בתוס'). ולפי זה שפיר מקשינן הכא, שמאחר שלשרפים יש שש כנפים לאחד, ק"ו שהיה להן לחיות שש כנפים לאחת. ומכל מקום מן המקרא נראה שהשרפים גדולים במעלה יותר מן החיות, דכתיב "ואראה את ה' יושב וגו' שרפים עומדים ממעל לו" (ישע' ו ב). והענין לפי פשוטו, שהשרפים עומדים למעלה מן הכסא, ולפי זה הם גדולים מן החיות, שהרי הן עומדות תחת הכסא.
והכי איתא בפר"א פ"ד: "ודמות כסאו כעין ספיר של ד' רגלים וד' חיות קבועות על כל רגל ורגל וכו' שני שרפים עומדים א' מימינו של הקב"ה וא' משמאלו שש כנפים שש כנפים לכאו"א וכו' ואומרים ק'ק'ק' וכו' והחיות עונות ואומרות בכל מקום שכבודו שם ברוך כבוד ה' ממקומו" (וכן מוכח נמי שם פי"ג, ע"ש).
ונראה שכ"ה דעת מייסדי היוצר, שאומרים בכל יום "והאופנים וחיות הקודש מתנשאים לעומת השרפים וכו'". וענין זה הוא, שתחילה אומרים השרפים ק'ק'ק', ואחר זה האופנים וחיות הקודש מתנשאים לעומת השרפים שלמעלה מהם ואומרים "ברוך כבוד ה' ממקומו".
<h2>דף יד.</h2>
(יד א) <b>כלך מדברותיך.</b>—רש"י פירש פה "חדל מדבריך" ובסנהדרין סז סע"ב פי' "מנע מדבריך". ואנחנו לא מצאנו מקור מוצא מלה זאת במקום אחר. ונראה כי "כלך" היא מחוברת משתי מלות "לך לך" ומקוצרת ל"כלך". עי' ירוש' יומא פ"ה ה"ד [מב סע"ג]: "או לכה לך לדרך זו" (ולשון זה איתא שם ד"פ!). ועי' ב"ק נה רע"א: "כלך אצל ר' תנחום בר חנילאי", ושם אי אפשר לפרש כפירש"י, ועי' עוד ב"ב קכג א: "או כלך לדרך זו", וגם שם אין לפרש כפי' רש"י (ע"ש).
<h2>דף יד:</h2>
(יד סע"ב) <b>מי חיישינן לדשמואל וכו'.</b>—פי' דאי חיישינן אסורה לכה"ג דודאי בעולה היא, ואם נאמר דשמואל לא שכיחא מותרת לכה"ג, שאינה בעולה אלא שבאמבטי עיברה. וכפירוש זה מוכח בתוס' הרא"ש נדה ח ב ושו"ת רשב"ץ ח"ג סי' רסג. ואף שמהתוס' כאן (ד"ה בתולה) משמע להיפך<sup class="footnote-marker">*</sup><i class="footnote">עי' בהגהות הב"ח שהגיה בהן, וזה דלא כמל"מ פי"ז ה"ג מאסורי ביאה (ע"ש).</i>.
<h2>דף טו.</h2>
(טו רע"א) <b>שמא באמבטי עיברה.</b>—אין לבאר הדבר כפשוטו, שבשעה שישבה באמבטי נכנס מעצמו ברחמה הזרע שהיה במים, שהדבר אי אפשר מפני שאותו מקום דחוק הוא ואע"פ שהוא מוציא אינו מכניס מעצמו<sup class="footnote-marker">*</sup><i class="footnote">עי' נדה יד א ומ"ט א.</i>, ומי האמבטי יוכיחו שאינם נכנסים מעולם במעי האשה. אבל הביאור הנכון הוא שהאשה לקחה את הזרע ממי האמבטי ובידיה או בשפופרת דחקה והכניסה אותו ברחם. ובביאור זה יפלו כל הקושיות שהקשה המל"מ בפט"ו ה"ד מאישות (ע"ש)<sup class="footnote-marker">*</sup><i class="footnote">ואין להשגיח על הספר החיצון אלפא ביתא דבן סירא, שכתוב בו, דבת ירמיה נתעברה באמבטי ע"י הזרע שנכנס בה מעצמו.</i>.
והנה בזמננו מנהג הרופאים לקבל הזרע מאיש שאינו יכול להיזקק לאשתו ע"י איזו סיבה (כמו אבר עקום או שעלה בו תלתול בשר) בשפופרת של זכוכית עשויה לדבר וזורקין בו את הזרע לרחם אשתו כדי שתתעבר מבעלה, והיא מתעברת לפעמים ויולדת. ועי' במל"מ פט"ו ה"ד מאישות שכתב גם הוא "דמציאות זו שתתעבר באמבטי לא יתכן".
<h2>דף טו:</h2>
(טו ב) <b>ואעלה עשן מקברו.</b>—כתב מהרש"א בח"א דמאחר שאנו רואים כמה רשעים, שמתו ונקברו ואין עשן עולה מקברם לכך צ"ל, שכאן היה העשן ע"פ נס להודיע, כי נתקיימה גזירת ר"מ. וכבר קדמו בזה הרמב"ן בתורת האדם שער הגמול. ועי' מ"ש בסנה' סה ב.
(טו סע"ב) <b>זמר יוני לא פסק מפומיה.</b>—לפי' רש"י אין זה אלא עון קל. אבל העיקר כמו שביארנו בסנה' קא א (ע"ש).
<h2>דף טז.</h2>
(טז א תוספות) <b>ד"ה יוסי וכו' לא מצינו וכו'.</b>—דבריהם תמוהים, דארבעה שבירושלמי ברור שהן עם הסמיכה הקודמת.
<h2>דף יח.</h2>
(יח סע"א) <b>כאן ביו"ט שחל להיות אחר השבת.</b>—פי' ור' טרפון מתלמידי ב"ש היה כדמוכח בברכות יו"ד ב ויבמות טו א.
<h2>דף כב.</h2>
(כב א) <b>ומאן תנא דחייש לאיבה ר' יוסי וכו'.</b>—משמע דחכמים חולקין. ויש לעיין לחכמים מה טעם נאמנים על יין ושמן כל השנה.
<h2>דף כב:</h2>
(כב ב תוספות) <b>ד"ה כלום וכו' משקין מאי איכא למימר הרי יכול להשיקן.</b>—דבריהם תמוהים, שהרי אין השקה מועלת לשאר משקין חוץ ממים, כדמוכח במכשירין פ"ד מ"ח ובתוס' טבול יום פ"א ה"ז, וכ"כ רש"י בביצה יז ב ד"ה ושוין.
<h2>דף כג:</h2>
(כג רע"ב) <b>טבילה אין הזאה ג' וז' לא.</b>—אין לפרש דאשפופרת קאי, דהרי י"ל צריכה נמי הזייה; אבל א"א לומר דהמזה עליה צריך טבילה משום שאינו נוגע כלום בשפופרת אלא עומד מרחוק ומזה עליה. ועוד דזה היה יכול להוכיח מן המשנה דלעיל "שפופרת שחתכה לחטאת ר"א אומר יטבול מיד", והרי שאינה צריכה הזייה. אלא דאאדם קאי, דאדם החותכה והמטבילה טעון טבילה, אבל אינו צריך הזאה ג' וז'. ויש להוכיח מכאן דאדם הנוגע בכלי שנטמא במת צריך הזאה ג' וז', ודלא כשיטת רבנו תם (עי' נזיר נד ב תוס' ד"ה ת"ש ובר"ש ריש אהלות וברמב"ן על התורה ריש פר' חקת, ועי' ברש"ש כאן). שוב מצאתי להג' בעל תפארת ישראל בפתיחתו לס' טהרות סי' ד שהעיר ע"ז וכתב שלענין תרומה אף הרמב"ן מודה דצריך הזאה ג' וז'.
<h2>דף כד:</h2>
(כד סע"ב תוספות) <b>ד"ה שביהודה וכו' הקדישו למזבח בשעת הבציר וכו' דאי בלא הקדישו בשעת הבציר וכו'.</b>—אבל מדברי הרמב"ם ברפי"א ממטמאי משכב ומושב משמע, שאין חילוק בזה, וכן עיקר, דהא לר' יוסי דאמר לעיל (כב א) בטעמא דנאמנין כל ימות השנה על הקדש, שלא יהא כל או"א בונה במה לעצמו א"א לחלק בין הקדישו בשעת הבציר ובין הקדישו בשאר ימות השנה, ולא מצינו שיחלקו רבנן על ר' יוסי בדין זה.
<h2>דף כה.</h2>
(כה רע"א) <b>שרצועה של כותים מפסקת ביניהן.</b>—לפי פרש"י ור"ח גזרו חכמים טומאה אף על ארץ הכותים ושביליהם כמו על ארץ העמים ושביליהם. ויפה הקשו ע"ז בתוס' ד"ה "שרצועה" בשם ר' אלחנן מתוספתא מקואות רפ"ו, דארץ הכותים ושביליה טהורין, וכ"ה בירושלמי ע"ז פ"ה ה"ד [מד ע"ד]. ותירוצם של התוס' דתוספתא זו נשנית קודם שקילקלו בדמות יונה אינו מחוור כלל, שהרי מבואר בחולין (ו א), שבימי ר"מ מצאו להם דמות יונה והוא גזר עליהם, ומשנתנו ודאי שנשנית בזמן הבית (שאין קודש אלא בזמן הבית), שאז עדיין לא גזרו עליהם, וכל שכן על ארצם ושביליהם. לכן נראה לפרש על־פי מה שכתב בספר תבואות הארץ פ"א (דפו' ירושלם עמוד י"ט), שמצא בספריהם שבזמן הנוצרי כשהיו עולים לרגל מגליל לירושלם, היו עוברים דרך עבר הירדן למען לא יעברו דרך ארץ הכותים. והמחבר שם תפס בטעם דבר זה כפי העולה מהמפרשים כאן, שלא יטמאו בפסיקיא של כותים. וכבר כתבנו שאין זה מחוור. אלא הטעם הוא פשוט, שהיה סכנה לישראל בזמן ההוא לעבור בעיירות הכותים מפני שהשנאה ביניהם לבין ישראל היתה גדולה מאד עוד מימי אגריפס השני, שבסיבת איש גלילי שעבר דרך ארץ הכותיים לעלות ולחוג בירושלים ונהרג בארצם היתה מלחמה גדולה בין היהודים והכותיים (ככתוב בס' מלחמות היהודים ליוסף בן מתתיהו ספר ב' פי"ב), ולכן חדלו ארחות מלעבור דרך ארצם, ועיקמו את הדרך לסובב את רצועת הכותים לעבור דרך עבר הירדן ולחזור לארץ יהודה דרך עיירות הגוים, שלא כבשום עולי בבל, והן היו בכלל ארץ העמים שגזרו עליהם טומאה. וכן אמרו בירושלמי פרק זה ה"ד [עט רע"ג]: ר' יהושע בן לוי בשם ר' (צ"ל: בר) פדייה מפני שפסיקייא של כותים מפסקת (ועניינו כמו שביארנו) והא תנינן שנייה לה רגב בעבר הירדן בלא כך אין פסיקייא של כותים מפסקת וכו' (פי' שא"א לעבור מרגב דרך הירדן לארץ הכותים ומשם לירושלים מפני הסכנה והיו מוכרחים לסבב דרך עיירות הגוים שהן בכלל ארץ העמים שגזרו עליהן טומאה, וכמו שנתבאר). ועי' מ"ש בר"ה כב ב.
(שם תוספות) <b>ד"ה שרצועה וכו' צ"ע היאך עולין לרגל מן הגליל וכו'.</b>—אינו מובן שכבר אפשר להקדים ולבא לירושלם ז' ימים לפני הרגל כדי שיספיקו להזות עליהם ולטהרם.
<h2>דף כה:</h2>
(כה רע"ב) <b>ויניחנו לרגל וכו'.</b>—נראה להוכיח מכאן דלאו דוקא בירושלים בלבד אלא בכל מקום נאמנים ברגל, דאל"כ מאי מקשינן כאן "ויניחנו לרגל וכו'", דהא אפשר שיוציא מנה על מנה או אפי' על חמשים.
(שם תוספות) <b>ד"ה במטהר וכו' התם מיירי בשכבר הקדישו לכך.</b>—אינו מובן דא"כ מה יעשה הכהן עם התרומה שבחבית, שרביעית קודש מעורב בה.
<h2>דף כו.</h2>
(כו א משנה רש"י) <b>ד"ה נאמנין וכו' שנינו בתוספתא וכו' ואין נאמנין על טהרת תרומה וכו'.</b>—כן הנוסח בתוספתא שלפנינו [פ"ג הכ"ט]; אבל מן התוס' (ד"ה הגבאין) נראה שהיה להם נוסח אחר בתוספתא "נאמנין לומר לא נגענו על טהרת חטאת ועל טהרת תרומה". ומה שהעתיקו עוד ברש"י ותוס' "ולא אפר חטאת אפי' עשו תשובה" חסר לפנינו בתוספתא.
(שם) <b>ד"ה על כלי וכו' תניא בירושלמי וכו'.</b>—וכ"ה בתוס' ד"ה ובירושלים וט"ס הוא, וצ"ל "בירושלים" (וכן העתיק בכ"מ פי"א ה"ה ממטמאי משכב ומושב), והוא בתוספתא פ"ג ל"ד.
<h2>דף כו:</h2>
(כו ב תוספות) <b>ד"ה שלא וכו' דאילו ישראל לא היו ראויין וכו'.</b>—עי' ירוש' סוף פרק זה, דאיתא שמוציאין אותו ומראין אותו לעולי רגלים. והיינו שמוציאין אותו מהיכל לעזרת ישראל, והביא זה במל"מ פי"א הי"א ממטמאי משכב ומושב (ע"ש). ועי' עוד בתוס' ישנים יומא נד א (ד"ה ומראין), שגם דעתם שאין מוציאים השלחן לחוץ.
