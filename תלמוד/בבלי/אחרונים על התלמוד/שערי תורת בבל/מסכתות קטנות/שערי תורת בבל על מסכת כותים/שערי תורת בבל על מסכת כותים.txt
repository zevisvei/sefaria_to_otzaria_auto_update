<h1>שערי תורת בבל על מסכת כותים</h1>
<h2>פרק א</h2>
<h3>משנה יב</h3>
(פ"א) <b>ולא סנדל של בהמה.</b>—צ"ל: ולא סנדל של מתה. פי' כדאיתא בחולין צד א: לא ימכור אדם לחבירו סנדל של מתה בכלל של חיה שחוטה. וע"ש ב' טעמים: א) משום שמטעהו, ופירש"י שאין עור מתה חזק כשל בריאה שחוטה. ב) משום הסכנה שמא מתה הבהמה מנשיכת הנחש. ודין זה הוא בישראל. אבל יש איסור מוסיף בכותים, כי הם אוסרים עור נבילה וטריפה בהנאה לאדם כמו בשרה, שהם מפרשים המקרא "לכלב תשליכון אותו" כפשוטו ולעיכוב. וכעין זה במדרש אסת"ר פ"ב: "כותאי דלא שאתו חמרי דבזיקין" פי' שנאד של עור אסור בהנאה, שמא הוא מעור של נבילה וטריפה.
