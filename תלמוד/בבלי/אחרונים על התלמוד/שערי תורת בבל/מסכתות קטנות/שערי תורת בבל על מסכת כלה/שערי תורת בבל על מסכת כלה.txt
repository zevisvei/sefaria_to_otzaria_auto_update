<h1>שערי תורת בבל על מסכת כלה</h1>
<h2>פרק א</h2>
<h3>משנה א</h3>
(בריש מסכתא) <b>ור' יהושע אומר עד שיבדוק הדבר אם היתה נדה בבית אביה אסורה וכו'.</b>—נכתב בצדו נוסח אחר: "ור' יהושע אומר עד יום שלישי". ונוסח זה מצאנו בהל' כלה שבמחזור ויטרי סי' תקכח: "ר' יהושע אומר עד יום השלישי. אם היתה נדה בבית אביה אסורה ואם לאו מותרת", ובמס' כלה רבתי הנוסח: "ר' יהושע אומר תבדק הדבר אם היתה וכו' במאי קא מפלגי ר"א מסיק אדעתיה דלמא חזיא דם ולא ידעה ר' יהושע מסיק אדעתיה אפשר למיבדק וכמה זמן ר' יהושע אומר שלשה ימים". וכל זה אינו מובן, וגם טעם זמן ג' ימים לא נודע לנו.
