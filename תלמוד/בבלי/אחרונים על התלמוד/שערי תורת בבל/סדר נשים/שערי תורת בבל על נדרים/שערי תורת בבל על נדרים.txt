<h1>שערי תורת בבל על נדרים</h1>
<h2>דף ה:</h2>
(ה ב ר"נ) <b>ד"ה אמר רבא וכו' ס"ל לשמואל מתני' חדא קתני וכו'.</b>—דברי הר"נ תמוהים, דאי מתני' אתיא כרבנן, דסברי ידים שאינן מוכיחות הוויין ידים, הרי י"ל דתרתי קתני וכדתני לעיל (ד ב). ומאי דאמר שמואל מתני' חדא קתני אינו אלא משום דמוקי מתני' כמ"ד ידים שאינן מוכיחות לא הוויין ידים. וכן משמע מפי' המיוחס לרש"י ומפי' הרא"ש ז"ל (מאדוני אבי מורי ר' חיים שלמה זללה"ה).
<h2>דף ז.</h2>
(ז רע"א ר"נ) <b>ד"ה ולעניין הלכה וכו' ותמהני עליהן וכו'.</b>—עי' בקרבן נתנאל על הרא"ש אות יו"ד, שתירץ תמיהת הר"ן: ויפה אמר, שכן מצינו במנחות (קו ב) בנודר קרבן וספק לו איד היה עניין הנדר, שחייב להביא כל כך עד שיאמר לא לכך נתכוונתי.
<h2>דף ז:</h2>
(ז ב ר"נ) <b>ד"ה שנאמר וכו' וליכא למימר נמי שהיו מצורעין דהא כתיב בקרב וכו'.</b>—בחדושי מהרצ"ח כתב, שצריך עיון גדול, דנגעים שקודם מתן תורה אינם מטמאים כברפ"ז דנגעים. ונראה לתרץ דאע"ג שנגעים שקודם מתן תורה אינם מטמאים, מ"מ בעצמם היו מפרישים את המצורעים מן היישוב כדי שלא להדביק את הצרעת באנשים בריאים, שהצרעת מחלה מתדבקת ע"י נגיעה ואף ע"י האויר<sup class="footnote-marker">*</sup><i class="footnote">עי' כתובות עז ב, ירושלמי ב"ב פ"ב ה"ט, ב"ר פט"ז ג ורמב"ן עה"ת בר' יט יז.</i>. כל זה אמרנו ליישב דברי הר"נ. אבל לולא דבריו אפשר היה לומר, דזה שמנו כאן את המצורע בין החשובים כמת אינו אלא אחר מתן תורה שנתחדשה הלכה, שהמצורע ישתלח חוץ למחנה לשבת בדד ושיהיה ראשו פרוע ויקרא טמא טמא (ועי' ברכות ה ב); אבל קודם שניתנה תורה, שלא היו בו אחד מכל הדברים האלה, ודאי לא היה חשוב כמת. אבל עני וסומא ומי שאין לו בנים אין בהם הפרש בין אחר מתן תורה ובין קודם מתן תורה.
<h2>דף ח.</h2>
(ח א ר"נ) <b>ד"ה והלא וכו' ליתא מעולם באעשה וכו'.</b>—פי' נדרי איסורין אבל נדרי קרבנות וצדקה ודאי ישנם באעשה, ומקרא מלא הוא בבר' כח כ, ועי' רמב"ן ריש פר' מטות.
<h2>דף י.</h2>
(יו"ד רע"א) <b>ר' יהודה לטעמיה דאמר אדם מביא וכו'.</b>—בירושלמי פרק זה ותוספתא חולין פ"ב יז ובויק"ר פל"ז מוחלפת השיטה בנודר ומשלם דלעיל (ט א), דר' יהודה אמר טוב מזה ומזה שאינו נודר כל עיקר. ולפ"ז נכון מאד הסיום "כיצד הוא עושה מביא וכו'". אבל לנוסח הבבלי אינו מובן לענין מה א"ר יהודה אדם מביא וכו'.
<h2>דף יח.</h2>
(יח סע"א) <b>מי שנדר שתי נזירות וכו' כגון שקיבל עליו שתי נזירות בבת אחת.</b>—קשיא לי א"כ הא נדר שהותר מקצתו הותר כולו (עי' לקמן כה ב). לכך נראה דלאו שאמר הרי עלי שתי נזירות, אלא שאמר ב' פעמים "הריני נזיר הריני נזיר", ושפיר שייך בזה ראשונה ושנייה. ולפי פשוטו שקיבל עליו ב' נזירות בבת אחת ממש - איזו ראשונה ואיזו שנייה? וקשה הלשון ראשונה ושנייה. לכך נראה עיקר כמו שפירשנו. ומעיקרא ס"ד דאמר "הריני נזיר היום הריני נזיר היום", וכפי' הר"נ, ומשני בשאמר סתם "הריני נזיר הריני נזיר", דבאופן זה אף רב הונא מודה, דנזיר שתים (וכן משמע בנזיר כ ע"א, ועי' מ"ש שם) והיינו נמי דמתרצינן לעיל ברייתא דתני דנזירות חלה על נזירות: הב"ע כגון שקיבל עליו שתי נזירות בבת אחת.
<h2>דף כ:</h2>
(כ ע"ב בפי' המיוחס לרש"י) <b>ד"ה יששכר וכו' אותו חמור וכו'.</b>—כ"ה בב"ר פצ"ט יא (ע"ש).
<h2>דף ל:</h2>
(ל ע"ב משנה) <b>מן הנולדים אסור וכו'.</b>—אינו מובן לנו למה אסור בעתידים להוולד הא אין אדם אוסר דבר שלא בא לעולם (עי' לקמן פה ב ופ"ו א). ועי' עוד לקמן (מז א), דאדם אוסר דבר שלא בא לעולם על עצמו.
<h2>דף לב:</h2>
(לב רע"ב) <b>ולבסוף המליכו על רמ"ח איברים ואלו הן ב' עינים ב' אזנים וראש הגויה.</b>—הנה באהלות סופ"א נמנו רמ"ח איברים באדם, ואלו החמשה לא נמנו ביניהם, כי שם לא נמנו אלא איברים, שיש בהם בשר גידים ועצמות, שאז הם מטמאים באהל כבתוספתא שם פ"א. אבל לשון "רמ"ח איברים" דהכא אינו אלא אשגרת לישנא, ולסימנא בעלמא נקטיה, כי מצינו גם לענין אבר מן החי, שאף אבר שאין בו עצם חייב עליו משום אבר מן החי<sup class="footnote-marker">*</sup><i class="footnote">עי' חולין קג א ורמב"ם הל' מאכלות אסורות פ"ה ה"ב.</i>. ועי' מ"ש בתמורה כח ב.
<h2>דף לה:</h2>
(לה רע"ב משנה) <b>ומקריב עליו קיני זבין וכו'.</b>—בתלמוד מוכח דהיינו, שאם היה כהן מקריב קרבנותיו על המזבח, ומש"ה לא פירשו דהמדיר מותר להפריש בעד המודר קרבנות שהוא חייב להביא, דא"כ ה"ל למיתני "ומביא עליו". אבל בירושלמי דפרקין ה"ה מבואר, שהם פירשו כפי' האחרון, וביארו את הטעם מפני שלא נכנס לתוך ידו של מודר כלום, וה"ל כפורע את חובו (עי' לעיל לג ב ר"נ ד"ה ולענין הלכה).
והנה במפריש עליו קיני זבין קיני זבות קיני יולדות חטאת ואשם של מצורע, שהם מחוסרי כפרה ואינם צריכים דעת, וכל מי שירצה יכול להפריש על חבירו שלא מדעתו, נראה דאף לתלמוד שלנו יכול המדיר להפרישם על המודר שלא מדעתו. אבל חטאת חלב ואשם ודאי ואשם תלוי, שצריכים דעת (ולתלמוד שלנו כל שצריך דעת הרי הוא כמהנהו, עי' לקמן לו ב), ודאי אין המדיר יכול להפרישן על המודר. אבל לשיטת הירושלמי בפרקין ה"ג, שהמדיר יכול לתרום משלו על המודר מדעתו של מודר כל זמן שאין למודר טובת הנאה מן התרומה, ה"נ יכול המדיר להפריש על המודר מדעת המודר חטאת חלב אשם ודאי ואשם תלוי.
<h2>דף לו:</h2>
(לו ב ר"נ) <b>ד"ה הכא וכו' אמר כל התורם אינו מפסיד אפשר שאפי' גבי תרומה לא מהני וכו' דהא כל האומר כל הזן וכו'.</b>—פי' ואע"ג דהאומר כל הרוצה לזון יבוא ויזון אינו חייב לשלם (דאל"כ היה אסור דמודר הנאה כמו "כל השומע קולי" עי' בר"נ לקמן מג א ד"ה ובא) ומהני גבי תרומה, כדאיתא לעיל, שאני התם דעשאו שליח ע"מ שלא לשלם לו. אבל הכא באומר "כל הזן אינו מפסיד" ואם היה עושהו שליח היה חייב לשלם לו, שהרי פירש בדבריו שלא יפסיד, ומדפטור מלשלם מוכח, שאין בזה דין שליחות, ולכך אינו מועיל אף לגבי תרומה.
<h2>דף לח.</h2>
(לח רע"א) <b>זאת דהמצוה.</b>—עי' רש"ש, שהגיה "ואת דהמצוה", והוא מפרש כר"נ, שהוא בפרשת ואתחנן. אבל כבר כתב הר"נ שאינו נמצא בספרים שלנו, אבל הוא בירמ' לב יא: את החתום המצוה. ונמצא כ"י אחד משנת ג"א תר"ע, שבו הנוסח "את החתום ואת המצוה", ובגליון נרשם: ואת לא קרי והמצוה קרי. כן הוא לבני מזרח. ונוסח ירמיה שאצלנו הוא כבני מערב (ס' מבוא אל הנקוד האשורי עמ' 126)<sup class="footnote-marker">*</sup><i class="footnote">[הגר"א הגיה: את דהנפש. ובכ"י מינכן: ואת דהנפש את דהמצוה.]</i>.
<h2>דף מא.</h2>
(מא סע"א) <b>אמר שמואל וכו' כל שחלצתו חמה.</b>—עי' ר"נ שפירש כפי חענין "שלבשתו חמה". אבל בשבת (קלז א) נמי אמר שמואל "חלצתו חמה", ופירש"י שם כפי הענין: נשלף ממנו החולי ויצא גופו.
<h2>דף מח.</h2>
(מח א משנה) <b>לא דברו בנשיא אלא בהוה.</b>—נראה שבזמן המשנה והתלמוד היה מנהג, שכל מי שלא היה יכול מפני איזה טעם או סיבה שהיא שיהיו לו נכסים על שמו היה מקנה נכסים, שכבר היו לו או אלו שהיה רוצה לקנות, על שם הנשיא שבא"י או על שם ראש הגולה בבבל (עי' ב"ק קב ב), מפני שאנשים גדולים ועשירים כמוהם לא יחזיקו לעצמם נכסים שאינם שלהם מה שאין כן בשאר כל אדם אפי' עשירים, שמא יטענו ויחזיקו את הנכסים לעצמם. ומה שפירשו המפרשים בזה אינו מחוור.
<h2>דף נ:</h2>
(נ רע"ב) <b>ומן אשתו של טורנוסרופוס.</b>—עי' בפי' המיוחס לרש"י שכתב, שנתגיירה אחר מיתת טורנוסרופוס. ואין זה נכון, שהרי טורנוסרופוס דן את ר"ע והרגו (כדאיתא בירושלמי ברכות פ"ט ה"ז ואיכ"ר פ"ג לה וקה"ר פ"ג כב). ומוכרח שאשתו של טורנוסרופוס נתגיירה בחייו ונישאה לר"ע. וקרוב הדבר שמפני חמת קנאת גבר דן טורנוסרופוס את ר"ע במיתה קשה ומשונה (עי' ברכות סא ב ומנחות כט ב).
וראיתי בשו"ת חוט השני סי' כ, שרצה ליישב דברי הפי' המיוחס לרש"י ואמר, דשנים היו בשם טורנוסרופוס. אבל אין זה מחוור.
<h2>דף ס:</h2>
(ס ע"ב) <b>שמעתיה דרב ירמיה בר אבא כר' נתן.</b>—פי' מדאמר "צריך שאלה לחכם" ולא אמר "אף לכשתחשך אסור עד שישאל לחכם" ש"מ שאף אם ירצה לנהוג איסור משחשיכה אינו רשאי מפני שמצוה לשאול לחכם כר' נתן. והמפרשים פירשו באופן אחר.
<h2>דף סב:</h2>
(סב ב) <b>תניא הנודר עד הקיץ בגליל וכו'.</b>—כגירסא זו נמצא גם בירושלמי ותוספתא. אבל מלשון הר"נ (במשנתנו ד"ה הכל) נראה שהיה גורס כאן "עד הקציר".
<h2>דף ע.</h2>
(ע רע"א) <b>או דילמא כיון דלא אמר לה קיים ליכי היום כי קאמר וכו'.</b>—עי' ר"נ שנתקשה בלשון זה. אבל מדברי פי' המיוחס לריטב"א שעל הלכות רמב"ן נראה, שהיתה לו גירסא אחרת: "או דילמא כיון דאמר לה קיים ליכי היום וכו'", והיא גירסא נכונה, וה"ה: אמר לה מופר ליכי למחר, וגם אמר לה קודם קיים ליכי היום, וסמיך ארישא "מהו מי אמרינן למחר וכו' או דילמא כיון דאמר קיים ליכי היום וכו'", דמלשון זה משמע דמיפר לה למחר מהיום, דמלת "היום" של קיום מוסב נמי על הפרה של מחר, ולכך הוא מופר. אבל אם לא היה אומר אלא "מופר ליכי למחר" בלבד אז עניינו שהפרה זו לא תחול אלא למחר, אבל לא היום, לכך אינו מופר כלל.
<h2>דף פה.</h2>
(פה א ר"נ) <b>ד"ה ומהא וכו' למה לא נחוש דילמא מיתשיל ומתהני מדידיה וכו'.</b>—פי' דילמא מיתשיל על מה שאמר "כהנים ולוים נהנין לי" (ואין לומר מיתשיל על תרומתו, דבתרומה ביד כהן לא מצי למישאל, עי' לעיל נט א). אלא שלפי זה אינו מובן דאיכפת לן מאי דמתהני מדידיה.
