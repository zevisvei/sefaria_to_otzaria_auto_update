<h1>שערי תורת בבל על יבמות</h1>
<h2>דף ב.</h2>
(ב א תוספות) <b>ד"ה אשת וכו' ותירץ ה"ר משה וכו'.</b>—דע שהר"מ זה הוא ר"מ מקוצי בעל סמ"ג, שכן ענין זה נמצא שם בסי' ק"ט.
<h2>דף ד.</h2>
(ד סע"א רש"י) <b>ד"ה לכתביה וכו' לטפויי לאוי גב אשת אב קאתי.</b>—אולי צ"ל: גבי אחי אשת אב קאתי (ועי' בתוס' ד"ה א"כ).
<h2>דף ד:</h2>
(ד רע"ב) <b>ציצית נמי איבעית אימא משום דמוכח וכו'.</b>—נ"ל שדרש זה מיוסד בלשון המקרא, שדרך הכתוב להקדים תמיד את הפועל לפני השם, אך כשיש בשם דיוק או גדר היפוך וסתירה וכיוצא בו אז מקדים את השם לפני הפועל, כמו שכתב הגאון מלבי"ם באילת השחר סי' קיא. ולפי זה היה לו לכתוב כאן אם היה תחילת ענין 'עשה לך גדילים' כמו "ועשו להם ציצית". ומזה יש להוכיח, שיש כאן היפוך וסתירה, ויהיה ענין הכתוב "לא תלבש שעטנז", אבל "גדילים תעשה לך" משעטנז. ואולי על זה כיוונו במה שאמרו במדר"י בחדש פרשה ז' וירושלמי שבועות פ"ג ה"י [לד ע"ד] לא תלבש שעטנז גדילים תעשה לך שניהם בדיבור אחד נאמרו.
<h2>דף ט.</h2>
(ט סע"א תוספות) <b>ד"ה ורבנן לית להו כרת בפורק עול ומפר ברית.</b>—עי' מהרש"א שכתב, דלכ"ע יש כרת במפר ברית, ומבואר שהיה מפרש, ד"מפר ברית" היינו שאינו מל את עצמו או את בנו. אבל אין זה מחוור. אלא ש"מפר ברית" היינו זה שנמול ואח"כ משך לו ערלה, וכ"ה בירושלמי פאה פ"א ה"א [טז ע"ב]: המיפר ברית זה שהוא מושך לו ערלה.
(שם תוספות) <b>ד"ה והרי וכו' ותימה לר"י אמאי וכו'.</b>—ואני אפרש דלקמן (מד א) אמרינן לר"ע דחלוצה הכתוב קראה ביתו, וכמו שיש ממזר מאחות אשתו ה"נ יש - לר"ע - ממזר מאחות חלוצתו, ומהכא יליף נמי דאין אחות חלוצתו זקוקה לחלוץ כדין אחות אשתו, ויליף נמי שאר חייבי לאוין שאינן זקוקות לחליצה מאחות חלוצתו. וכעין זה יש בירושלמי ריש פרק זה, דר"ע דורש ק"ו מאחות אשתו, שיש היתר לאיסורה ופטורה מחליצה; אלמנה לכה"ג, שאין היתר לאיסורה לא כ"ש. ומאחר דמאחות אשתו יש לדחות דהרי יש בה כרת אפשר שנתכוונו בירושלמי לאחות חלוצתו.
<h2>דף יא.</h2>
(יא א) <b>פליגי בה רב אחא ורבינא וכו' מ"ד בכרת כר"ל ומ"ד בעשה כר"י.</b>—הא דלא אמרו כאן 'תסתיים דרבינא הוא דאמר בעשה' כדאמרינן לעיל דסבר כר' יוחנן, משום שכבר נתנו כלל בזה בפסחים (עד ב) דבכל התורה כולה רבינא לקולא חוץ מג' דברים שנמנו שם. אבל נמצא בה"ג סוף הלכות עריות שכתב: "ואע"ג דבכל התורה עבדינן כרב אשי, הכא דפליג עליה רבינא דבהדי רב אחא - כרבינא עבדינן, דרב אחא ורבינא בתראי נינהו". וכתב ע"ז הרמב"ן בספר הזכות סי' ו': "מכאן תלמוד דכל רב אשי ורבינא הלכתא כרבינא בכ"מ משום דרבינא סוף הוראה הוה בתר כולהו רבנן דתלמודא, והכי מוכחי סוגיא דגמרא דשמעתין, וכן בכ"מ מימרי ופירוקי דרב אשי מתאמרי בתלמודא ובתריה דרבינא<sup class="footnote-marker">*</sup><i class="footnote">מ"ש דרב אשי קודם רבינא בכ"מ -הנה מצאתי יוצאים מן כלל זה כמו ביומא לג א, עא ב וע"ח א, ובלי ספק שנמצא עוד כאלה.</i> דהוא בתרא, וביומי דרב אשי תלמיד חבר הוה ומורי קמיה כדאמרינן בעירובין (סג א) אנא לגבי מר תלמיד חבר אנא, וחי בתר רב אשי ובתר רב סמא בריה דרב אשי כדאיתא בפרק מציאות דתלמודא (כתובות סט א) והוא סתמא דתלמודא כדאיתא בשמושי הגאונים הראשונים בכיצד נכתבה המשנה (=אגרת רש"ג) ובסדר קבלה". וכ"כ רבינו נסים בהקדמת ספר המפתח, דרבינא חבירו של רב אשי האריך ימים אחריו ונפטר תתי"א לשטרות. ולפי זה רבינא תלמידו של רבא ושנפטר בשנת תשל"ג לשטרות<sup class="footnote-marker">*</sup><i class="footnote">כפי מ"ש במחזור ויטרי בשם סדר תנאים ואמוראים, וכ"ה בספר כריתות, דהיינו לפני רב אשי שנפטר תשל"ח לשטרות.</i> אין זה רבינא תלמיד חבר של רב אשי שהאריך ימים אחריו, וזה האחרון הוא בר פלוגתיה דרב אחא, וכן משמע בחולין (נח א), שרב אחא ורבינא נחלקו אחרי פטירת רב אשי (ע"ש). ומבואר ברמב"ן רפ"א דקדושין שר"ח ובישיבה פוסקים כרב אשי נגד רבינא ורב נטרונאי ובעל ה"ג<sup class="footnote-marker">*</sup><i class="footnote">היינו מדבריו בסוף הלכות עריות שהעתקנו למעלה.</i> פוסקים כרבינא נגד רב אשי. ולפי מה שכתבנו למעלה אפשר שאין בזה מחלוקת דאלו שפוסקים כרב אשי נגד רבינא היינו נגד רבינא תלמידו של רבא, ואלו שפוסקים כרבינא נגד רב אשי היינו רבינא תלמיד־חבר של רב אשי. אלא שפעמים א"א להכריע מי הוא רבינא הנזכר בסוגיא אם הראשון הוא או האחרון. וכתב הרשב"א בקידושין (ט ב): תרי רבינא הוו חד קשיש דהוה בימי רבא וחד בימי רב אשי ותלמידו. ועי' לקמן לו סע"ב: א"ל רב אשי לרב הושעיא בריה דרב אידי<sup class="footnote-marker">*</sup><i class="footnote">צ"ל: ר' יהושע בריה דרב אידי [וכ"ה בכ"י מינכן], שהוא היה בימי רב אשי (עי' שבת יא א).</i> התם תנן וכו' ואיתמר וכו' רבינא משמיה דרבא אמר וכו' רב משרשיא משמיה דרבא אמר וכו' א"ל רבינא לרב משרשיא וכו'. ובלי ספק, שרבינא זה היה קשיש מרב אשי, ורב אשי מספר עליו מה שהיה בדור הקודם לו<sup class="footnote-marker">*</sup><i class="footnote">וכל זה שלא כדעת ספר דורות הראשונים ח"ג דף מ' (עי' להלן בח"ב, ע' רב אחא בר רב).</i>.
ודע שמלבד שני "רבינא" הללו היה עוד אחד "ר' אבינא", שהיה תלמיד רב הונא (גטין סה ב), ובקיצור הוא מכונה גם "רבינא", והוא רבינא הקדמון, שרב יוסף השיב על דבריו (חולין מח א).
<h2>דף יב:</h2>
(יב רע"ב) <b>הא דקתני שנמצאו תני שהיו.</b>—פי' אינו מגיה לשון המשנה אלא שמבאר שנמצאו לאו דוקא דה"ה בשהיו, והא דתני "שנמצאו" אינו אלא משילוח הלשון כדתנן בגיטין (פ"ח מ"ו, פ ע"א): "כל עריות שאמרו פוטרות צרותיהן הלכו צרות ונישאו ונמצאו אלו איילוניות תצא מזה ומזה וכל הדרכים האלו בה", והתם תני "ונמצאו" לרבותא, דאף שלא ידעו צרות כלום מ"מ כל הדרכים האלו בהן, ולא אמרינן מאי הוה להו למיעבד, משום דהוה להו לאמתוני (עי' להלן צא ב)<sup class="footnote-marker">*</sup><i class="footnote">ועי' מ"ש לקמן קה ב ונדה יו"ד ב. וכתב בס' שארית יוסף בשם ר' מתתיה הצרפתי, שכשאומר התלמוד "חסורי מחסרא", שאין שם חסרון בפועל, אלא שהוא בכח לשון המשנה. והחסרון בחוקנו ודעתנו. [ובנושא זה העמיק מו"ר פרופ' י"נ אפשטיין זצ"ל בספרו הגדול "מבוא לנוסח המשנה".]</i>.
(יב ב) <b>גבול יש לה וכו'.</b>—כן היה בארצם ובזמנם, וכ"ה בארצותינו ובזמננו. אבל מצאנו בספר שבילי עולם ח"ג, דבארץ הודו מזרחית גם בזמן הזה יולדות הנשים כבנות עשר שנים. וזה מקרוב ראיתי בשבועון "דער אידישער הויז דאקטאר" שנת תער"ב גליון ה' שכתב, שבזמן זה קרה בארץ סינים, שאשה אחת בת ח' שנים ילדה, ובעלה היה בן ט' שנים.
<h2>דף טו:</h2>
(טו ב) <b>ואע"פ שתלמיד שמאי היה וכו'.</b>—פי' שר' יוחנן החורני היה תלמיד שמאי (עי' מ"ש בסוכה כח א, עמ' 66).
<h2>דף טז.</h2>
(טז א) <b>שעל מדוכה זו ישב חגי הנביא.</b>—כעין זה בתוספתא (כלים ב"ב פ"ב ה"ג) בכופת שעליה ישב חגי הנביא.
<h2>דף טז:</h2>
(טז ב) <b>תריסר אלפי גברי וכו'.</b>—בירושלמי תעניות פ"ד סוף ה"ח [סט ע"ב] וב"ר סוף פנ"ו איתא שהתרמודיים העמידו במקדש ראשון פ' אלף קשתים ובמקדש שני שמונת אלפים. ונראה שיש להגיה "תדמור" במקום "תרמוד" (עי' מ"ש למטה, יז א).
(שם) <b>שר העולם.</b>—עי' פר"א רפכ"ז, שקורא למיכאל "שר העולם".
<h2>דף יז.</h2>
(יז א) <b>כי חרבי תרמוד והא חריב ההיא תמוד הואי.</b>—צ"ל "תדמור" ו"תמור"<sup class="footnote-marker">*</sup><i class="footnote">[בכ"י מינכן: היינו תמור היינו תרמוד.]</i> במקום "תרמוד" ו"תמוד" דכתיב "ואת תמר במדבר" (מ"א ט יח) וקרינן "וית תדמור", וכן כתיב "ויבן את תדמר במדבר" (דה"ב ח ד). וסברינן הכא דשלמה בנה שתי עיירות: את תדמור וגם את תמור. אבל רב אשי סבר, דהקרי עיקר, ותדמור ותמור עיר אחת היא. ועי' בפי' דה"י המיוחס לרש"י שם. וכפי הנדע בספרי דברי הימים נחרבה עיר תדמור אשר במדבר ע"י אורליאנוס מלך רומי בשנת ד"א ל"ג ליצירה, ולפי מ"ש רש"ג באגרתו נפטר רב יהודה בשנת תר"י לשטרות, דהיינו ד"א נ"ח ליצירה. נמצא שנחרבה תדמור עוד בחיי רב יהודה. וזהו שהקשו כאן "והא חריב" פי' בחיי רב יהודה, ולמה אמרו לפניו "עתידין ישראל דעבדי יומא טבא כי חרבה תדמור". וצ"ל שהמקשן ידע, שבסוף ימי רב יהודה ובזקנתו נאמרו הדברים לפניו, דאם לא כן אין זה קושיא כלל אם נאמרו הדברים האלה לפני שנחרבה תדמור.
<h2>דף כד.</h2>
(כד א) <b>הכא אתאי ג"ש אפיקתיה מפשטיה לגמרי.</b>—עי' מ"ש בסוטה (טז א).
<h2>דף לג.</h2>
(לג סע"א תוספות) <b>ד"ה אצבעו וכו' שהיתה אצבעו חתוכה עד משהו אחרון וכו'.</b>—דבריהם נפלאים בעיני, דשבר יד ה"ז מום, ושבר עצם ברובו כאילו נשבר כולו, ואפי' נפגם ידו ה"ז מום כדתנן בבכורות (פ"ו מ"י, מ ע"ב), וכל שכן כשנחתך רוב אצבע. ועי' מ"ש בחולין יז ב על תוס' ד"ה "פגימת".
<h2>דף לד:</h2>
(לד ב תוספות) <b>ד"ה ולא וכו' וכן אם תענה את בנותי שלא כדרכן.</b>—אבל רש"י בפיה"ת שם כתב: למנוע מהן עונת תשמיש, וכ"ה ביומא עז ב.
(שם) <b>דהתם מיירי בלא הוצאת זרע וכו'.</b>—וכ"ה דעת הרמב"ם בהל' אסורי ביאה פכ"א ה"ט, אבל אין זה מחוור, שהרי אין ענין זה כפי חפצו ורצונו, והוא כאומר "שבור את החבית הזאת ושמור את יינה" (ב"ב טז א).
<h2>דף לה.</h2>
(לה א תוספות) <b>ד"ה אע"פ וכו' דסברא היא דלא נאסרה וכו'.</b>—כן מוכח בכתובות ט ע"א, וכ"ש בריטב"א שם, אבל לא כן היא דעת הירושלמי סוטה פ"ה סוף ה"א [כ ע"א], דהכי איתא שם, בין שהוא שוגג והיא מזידה ובין שהיא שוגגת והוא מזיד אסורה לבועל (וע"ש).
<h2>דף לו:</h2>
(לו ב תוספות) <b>ד"ה הא וכו' והא דתנן במס' שמחות וכו'.</b>—עי' מ"ש בבכורות מט א.
<h2>דף לט.</h2>
(לט א תוספות) <b>ד"ה ובחרש וכו' לפי שאין חוסמין וכו'.</b>—כ"ה לעיל (ד א) במוכה שחין, אבל בחרש ושוטה במקום אחים פקחים והיא רוצה להתיבם לחרש ושוטה נראה דלכתחילה אין שומעין לה, אבל בדיעבד ודאי שנפטרו הצרות כדתני בתוספתא סופי"א: "אבל חרש שוטה וקטן שבעלו קנו ופטרו את הצרות". וברור דמלת "וקטן" אינה אלא אשגרת לישנא, דהא ביאת קטן אינה פוטרת את הצרות, דאין ביאתו אלא כמאמר בעלמא, והאחין פוסלין על ידו (עי' לקמן צו א), ואף שמן התורה קטן קונה (עי' קידושין יט א ובפירש"י שם), מ"מ רבנן עשו ביאת קטן כמאמרו של גדול<sup class="footnote-marker">*</sup><i class="footnote">ועל אודות אשגרת לישנא עי' מ"ש בתמורה כח ב. וכעין זה בתוספתא מעילה פ"א הכ"ז: "השוקל שקלו מן ההקדש כיון שלקח מעל דר"ש וחכ"א לא מעל עד שיזרקו דמים מכאן אמרו אין מביאין מנחות ונסכים ומנחת בהמה ולחמה של תודה מן הטבל ומן התרומה ממעשר ראשון שלא ניטלה תרומתו ממעשר שני והקדש שלא נפדו מן המדומע ומן החדש מפירות שביעית ואם הביא לא מעל ואצ"ל מערלה ומכלאי הכרם". ועל סמך תוספתא זו כתב הרמב"ם (הל' מעילה פ"ו הי"א): "וכולן אין מועלין עד שיזרק הדם, לפיכך המביא מנחות ונסכים ולחם תודה מן ההקדש אע"פ שעבר עבירה לא מעל, שאין כאן זריקת דם לכפר עליו". ודין זה תמוה, שאם הביא מנחות ולחמי תודה מן ההקדש אע"פ שקמץ מן המנחה והקריבה, והשיריים אכל הכהן וכן כשהבעלים אכלו מלחמי תודה מ"מ אינם מועלים. ועוד קשה על התוספתא, שכללה דין הקדש עם טבל וחבריו, שעליהם אין שייך לומר "לא מעל" רק על הקדש בלבד. לכן הדבר ברור לדעתנו, שגם פה יש "שילוח הלשון", שכל ענין זה נשתרבב מתוספתא שקלים פ"א, דשם איתא ג"כ מחלוקת ר"ש וחכמים בשוקל שקלו מן ההקדש, והדר תני "אין מביאין מנחות ונסכים וכו' ומפירות שביעית ואם הביא הרי אלו פסולין ואצ"ל מן הערלה וכלאי הכרם". ודין זה שייך שם, ואגב ריהטא נשתרבב גם פה, והיה כתוב "הרי אלו פסולין" כמו בשקלים, אלא משום שאין דין זה שייך במעילה, לכן הגיה איזה תלמיד טועה "ואם הביא לא מעל", ועוד שיהא שייך בה לומר "מכאן אמרו", ושתי מלות הללו נשתרבבו כאן מתוספתא מנחות סופ"ח, דתני התם: "הרי עלי תודה והרי עלי שלמים הואיל והן באין חובה לא יביא אלא מן החולין, נסכים מ"מ לא יביא אלא מן החולין מכאן אמרו אין מביאין מנחות ונסכים וכו' ומפירות שביעית ואם הביא הרי אלו פסולין ואצ"ל מן הערלה ומכלאי הכרם".</i>. וכן נראה דאם יש שני אחים קטן וגדול, והיבמה רוצה להתיבם לקטן אין שומעין לה לכתחלה. וכן משמע מלשון המשנה (לקמן פי"ג מי"ב, קיא ב): בא על יבמה גדולה תגדלנו.
<h2>דף מא.</h2>
(מא א) <b>אחות חלוצה מד"ס.</b>—חזרנו על כל הצדדים ולא מצאנו מה שיכריח כאן, דאחות חלוצה אינה אלא מד"ס, די"ל דאחות חלוצה היא בלאו כחלוצה עצמה (עי' לעיל יו"ד א), ולפיכך היא חולצת ולא מתיבמת ככל חייבי לאוין (עי' לעיל כ ע"א). והנה לקמן (מד א) מבואר, דלר"ע אחות חלוצה אסורה דבר תורה, שהכתוב קרא לחלוצתו "ביתו", וכשם שיש ממזר מאחות אשתו כך יש ממזר מאחות חלוצתו, וכשם שאחות אשתו פטורה מן החליצה ומן היבום, כך אחות חלוצתו פטורה מן החליצה ומן היבום (עי' מ"ש לעיל ט א). וברור שאין אחות חלוצה לר"ע אלא בלאו (שלא מצינו בשום מקום מי שמחייב עליה כרת); וחכמים לא נחלקו על ר"ע אלא שסוברים שאין ממזר מחייבי לאוין, אבל משמע שמודים לר"ע שאחות חלוצה היא בלאו. וכן נראה מן הירושלמי, דלא אישתמיט לומר באיזה מקום, דאחות חלוצה מד"ס. וכן משמע מפשטות הלשון במשניות וברייתות, שמשוין גרושה וחלוצה כאחד.
<h2>דף מב:</h2>
(מב רע"ב רש"י) <b>ד"ה ממסמסא ליה מאכילתו.</b>—פי' ממסמסא ליה לינוקא. אבל מדברי הרמב"ם בהל' גירושין פי"א הכ"ה נראה שמפרש שביצים וחלב הללו אינם אלא רפואה לאשה מינקת לתקן את החלב הנעכר שיהא ראוי לתינוק ליניקה. ואין זה מחוור. ופלא על נושאי כלי הרמב"ם, שלא העירו ע"ז. שוב מצאנו ביש"ש פ"ד סי' ב, שהעיר ע"ז.
<h2>דף מד.</h2>
(מד א) <b>דנימטייה עונה בחדש.</b>—פי' דעונה האמורה בתורה אינה אלא לפי האיש ולא לפי האשה, שאע"פ שיש לו נשים רבות אין האיש מחויב יותר מד' עונות בחדש לכל הנשים. ויש לדין זה רמז בתורה דכתיב "אם אחרת יקח לו שארה כסותה ועונתה לא יגרע" (שמ' כא י), ודין זה הוא באמה העבריה שיעדה לו ואח"כ נשא עוד אשה אחרת, שאין יכול לגרוע מעונת האמה שיעדה לו, ומשמע דבשאר הנשים אחר שנשא לו אשה אחרת מותר לו לגרוע מעונת הראשונה. ומשום עונה כתיב נמי שאר וכסות אע"פ שמסתבר דאף אם נשא לו אשה אחרת אינו גורע משאר וכסות של אשתו הראשונה, אע"פ שלא היתה אמתו תחלה; וכאן לימדך הכתוב שחייב בשאר וכסות לאשתו, אבל עונה לא היה צריך לכתוב, דעל מנת כן נישאת לו. אבל דעת הפוסקים אינה כן, אלא שענין הכתוב הוא שאינו יכול לגרוע עונת האמה העבריה שיעדה לו משאר נשיו, ושתיהן תהיינה שוות אצלו בשאר כסות ועונה.
<h2>דף מה.</h2>
(מה א) <b>ר' נתן ור' יהודה הנשיא מורו בה להיתירא מאן ר' יהודה הנשיא רבי.</b>—דע שבירושלמי קידושין פ"ג הי"ד [סב סע"ג] מבואר, דרבי סבר הולד ממזר ור' יהודה נשיאה בר בריה סבר הולד כשר. ולפי זה ברור, שרב דימי ורבין לא פליגי אלא שרב דימי אמר בשם רבי<sup class="footnote-marker">*</sup><i class="footnote">שכן ר' יצחק בר אבדימי הוא תלמידו של רבי (עי' שבת מ ע"ב).</i> אבל רבין אמר משמו של ר' יהודה נשיאה בר בריה<sup class="footnote-marker">*</sup><i class="footnote">שגם הוא נקרא לפעמים "ר' יהודה הנשיא", כמו שכתבו התוס' בע"ז לו א ד"ה אשר. [ובכ"י מינכן כאן: ור' יהודה נשיאה.]</i>, ובמקום "ר' נתן" יש להגיה כאן "ר' יונתן", שהרי אמרו בירושלמי (שם): ר' יונתן סלק עם ר' יודה נשייא לחמתא דגדר הורי תמן הוולד כשר (ועי' כתו' נז א).
<h2>דף מה:</h2>
(מה ב) <b>אמר רבינא אמר לי רב גזא<sup class="footnote-marker">*</sup><i class="footnote">[בכ"י מינכן בשתי הפעמים: ז ג א.]</i> וכו'.</b>—כאן משמע דרב גזא היה בזמן רב ששת, וכן בשבת (קכט ב) משמע שרב גזא היה בזמן רבי יוסף; ולפ"ז צ"ל דרבינא דהכא הוא הקדמון (שהוא ר' אבינא, וכ"ש לעיל יא א). וכן מוכרח לומר דר' יוסי בר' בון דהכא גם הוא קדמון בזמן רב יוסף, כי היה עוד ר' יוסי בר' בון אחרון בזמן ר' מנא בנו של ר' יונה ור' חייא בר אדא האמוראים האחרונים בירושלמי<sup class="footnote-marker">*</sup><i class="footnote">עי' שביעית פ"ו ה"ג לו ע"ד: ר' יוסי ב"ר בון בעא קומי ר' מנא. ועוד בכתובות פ"י ה"ב [לג ע"ד] אמר ר' יוסי בי רבי בון לתלמידוי דר' מנא.</i>, וזה האחרון מצוי בירושלמי, ובבבלי נזכר רק פעם אחת (תענ' כג ב, כפי הנוסח שלפנינו), שהיה בזמן רב אשי (ע"ש). אבל ר' יוסי בר' בון הקדמון אינו נזכר בירושלמי אלא במקומות מועטים<sup class="footnote-marker">*</sup><i class="footnote">עי' ברכות פ"ז ה"ג [יא ע"ג] ומגלה פ"ד ה"ד [עה רע"ב] וסנה' פ"א ה"ו [יט רע"ג], שר' יוסי בי ר' בון אמר לר' סימון, וכפי הנודע היה ר' סימון תלמידו של ריב"ל. ובשקלים פ"ג ה"ב שאל גמליאל זוגא מר' יוסי בי ר' בון, וגמליאל זוגא היה בימי ר' יוחנן ורשב"ל, כמבואר בחלה פ"ד ה"ו וסוכה פ"ג ה"א. אלא שלפ"ז צ"ל דהא דאיתא בירושלמי סוף ביצה דגמליאל זוגא שאל מר' מנא, וכן במו"ק פ"ג ה"ה, ט"ס הוא, וצ"ל "ר' לרז"פ ז"ל, ערך גמליאל זוגא, שכתב דט"ס בשקלים (שם), ואפשר שצ"ל: שאל לר' יוסי בר חנינה. אמי" במקום "ר' מנא". וחילוף כזה מצוי הרבה בירושלמי כ"ש במקום אחר. ועי' במבוא הירושלמי</i>. וכן נראה שר' יוסי בר אבין המובא כמה פעמים בבבלי הוא ע"פ רוב זה הקדמון כמו שמצינו בשבת (כא ב וצ"ו א), שעולא אמר בשמו. ודע שבשאילתות פ' וישלח סי' כ"ה העתיק בסוגיא דהכא "אמר רב אשי" (במקום רב ששת)<sup class="footnote-marker">*</sup><i class="footnote">וט"ס כזה יש גם בחולין קז א: א"ל רב ששת לאמימר, וצ"ל: א"ל רב אשי לאמימר, כנוסח [כל כתבי יד והרי"ף] הרא"ש והריטב"א שם [ועי' ד"ס.]</i> לדידי אמר לי רב גזא. וא"כ היה רב גזא בזמן רב אשי, ויהיה רבינא דהכא גם הוא חבירו של רב אשי. אלא שלפ"ז צ"ל דהא דאיתא בשבת (קמה ב): אמר רב יוסף ולירוק אנן מתרנגולתיה דר' אבא ועוד אמר רב גזא וכו'-אין "ועוד" מדברי רב יוסף אלא מסתמא דתלמודא<sup class="footnote-marker">*</sup><i class="footnote">ובאמת שמפשטות הלשון לא משמע כן, דא"כ מאי "ועוד", ועי' סה"ד ערך רב גזא, שדעתו שכל זה מדברי רב יוסף.</i>.
<h2>דף מח:</h2>
(מח רע"ב) <b>ירח שלשים יום רשב"א אומר תשעים יום.</b>—נראה שאף רשב"א מודה, שאין מקרא יוצא מידי פשוטו, ודבר תורה אינה צריכה אלא שלשים יום, ובהא פליגי: ת"ק סבר שזה שתקנו חכמים ג' חדשים להבחנה אין לו סמך מן התורה, ורשב"א סבר שחכמים סמכו תקנתם למקרא זה. וכן משמע בתוספתא פ"ו ה"ח וספרי תצא פיס' קיג.
וכיוצא בזה מצינו בכתובות (יו"ד ע"א), שנחלקו רשב"ג וחכמים אם כתובת אשה מן התורה או מדברי סופרים. וכתב הריטב"א בסוף כתובות בשם הרמב"ן (וכ"ה בסוטה כז א תוס' ד"ה איש), דהכל מודים דכתובת אשה אינה אלא תקנת חכמים אלא דמ"ד שהיא מן התורה נתכוין לומר, שחכמים מצאו לה סמך מן התורה ועשאוה כמו של תורה.
ועוד כעין זה בחולין (קו א) מכאן סמכו חכמים לנטילת ידים מן התורה. וכתבו בתוספות שם, שמ"מ אין נטילת ידים אלא מדרבנן.
ועוד בירושלמי מעשרות רפ"א: המעשרות לירקות מדבריהן, וזה מראה לכאורה, שמעשר קטניות וזרעים ופרי העץ, שלמעלה בירושלמי שם דרשו אותם מן הכתוב, שהם מן התורה ממש; אבל כבר הוכיח הר"ש שם, שאף הם אין מעשרותיהם מן התורה. וענין "המעשרות לירקות מדבריהן" אינו אלא שאין להם אפי' סמך מן התורה<sup class="footnote-marker">*</sup><i class="footnote">ועי' בשו"ת רשב"ץ ח"ב סי' קפ"ב שכתב, דגם עיקר תקנה נקרא אצלם "דאורייתא" כמו בתענ' (כח ב): "הלל דר"ח לאו דאורייתא", ומשמע דשאר ימים ואפי' דחנוכה דאורייתא ואינן דאורייתא וכו' אלא דאורייתא לאו דוקא, אלא דעיקר תקנה קרי דאורייתא אפי' דרבנן. ועי' עוד ב"ב קמז א תוס' ד"ה מניין.</i>.
<h2>דף נה:</h2>
(נה ב תוספות) <b>ד"ה אינו וכו' אפי' בלא הוצאת זרע.</b>—בירושלמי ריש פרקין מבואר, שאינו חייב עד שיפלוט זרע, אבל דעת תלמודנו אינה כן עי' לעיל (סע"א), דאמר רב אשי: א"כ לישתוק קרא משפחה חרופה.
<h2>דף נו.</h2>
(נו סע"א) <b>הואיל שכבר אכלה א"ל אביי וכו'.</b>—פי' סבר אביי דהכא לא אמרינן סברא זו "הואיל שכבר אכלה" ומוכיח זה בראייה. אבל גם אביי מודה שיש מקום דאמרינן סברא זו "הואיל שכבר אכלה" לכ"ע, דמשנה שלימה שנינו לקמן (פ"ט מ"ה, פו ב) דבת ישראל, שהיה לה בן מכהן, ונישאת לישראל וילדה ממנו בן ומת בעלה - אינה אוכלת בתרומה, אף שבנה מכהן עדיין קיים, מאחר שלא אכלה בחיי בעלה; אבל בת כהן, שהיה לה בן מישראל, ונישאת לכהן וילדה ממנו בן ומת בעלה הכהן-אוכלת בתרומה בשביל בנה הכהן, אף שבנה מישראל עדיין קיים, מאחר שכבר אכלה בחיי בעלה הכהן. והוסיף עוד הרמב"ם בסוף פ"ו דהל' תרומות, דאף בת ישראל, שיש לה בן מישראל, ונישאת לכהן וילדה ממנו בת ומת בעלה הכהן, שאוכלת בתרומה בשביל בנה הכהן, אף שבנה מישראל קיים, הואיל שכבר אכלה בחיי בעלה.
<h2>דף סג.</h2>
(סג א) <b>אפי' ספינות הבאות מגליא לאספמיא וכו'.</b>—מדלא אמרו "ההולכות מגליא לאספמיא"<sup class="footnote-marker">*</sup><i class="footnote">[אבל בכ"י מינכן: ההולכות. ]</i> נראה שיש להגיה כאן "מגליא ואספמיא", וענין "הבאות" שהן באות לא"י, ושתי ארצות אלו מכונות אצלנו צרפת וספרד. שוב בא לידנו ספר פרדס רמונים לר' שם טוב שפרוט על הגדות והעתיק "מגליא ומאספמיא".
<h2>דף סג:</h2>
(סג רע"ב) <b>מקשטא ליה תכא וכו'.</b>—פי' הר"ש בלוך בספרו "שבילי עולם" ח"ב, דתכא דהכא עניינו כעין "שלחן ערכתי לו והפכו" (נדר' כ ע"ב). והענין מובן היטב, ודלא כפרש"י כאן<sup class="footnote-marker">*</sup><i class="footnote">[בהגדות התלמוד בדברי רבא: מקשטא ליה פורייא ! ]</i>.
(סג ב) <b>אתו חברי לבבל וכו' גזרו על הבשר וכו' על המרחצאות וכו' מחטטי שכבי.</b>—פי' "חברי" ידוע, שהם הפרסיים המאמינים בשתי רשויות, פועל הטוב ופועל הרע, ע"פ תורת נביאם השקר "זורואסטר" [%]. ובתורה שלו כתוב, שחייב כל אדם ליתן מכל בהמה שחוטה חלק לאל הטוב הנקרא אצלם אורמוזד [%]. ועוד כתוב בה, שכל מי שהוא טמא אסור ליגע בכל מקוה מים ומי נהר, ושלשים אמה הרחק יהיה בינו ובין כל מקוה מים. ועוד כתוב בה, שאסור לקבור את המתים בעפר הארץ לבל יטמא את הארץ, אבל מוציאים את המתים אל מחוץ לעיר אל מקום מוכן לכך ויעזבום למאכל לחית הארץ ולעוף השמים. וע"פ זה מובן היטב טעמן של שלש גזירות הללו. ויש להוסיף, שהחַבָרים הללו בעת קבלם את השלטון בפרס בימי ר' יוחנן היו אדוקים מאד בדתם, וגם כפו את בני ישראל לעשות כמותם; אבל ברבות הימים נתנו חרות הדת לבני אמונות אחרות, ואז הניחו גם לבני ישראל לעשות כמנהגם ע"פ תורתנו.
<h2>דף סד:</h2>
(סד ב תוספות) <b>ד"ה ימי וכו' מסתמא דוד אמרו וכו'.</b>—עי' בהקדמת ראב"ע לשיר השירים, שכתב בשם רב סעדיה גאון, ש"תפילה זו היא לדוד והיו מנגנין בה בני משה". אולי רס"ג הוציא זה מדברי התלמוד כאן.
<h2>דף סו:</h2>
(סו ב תוספות) <b>ד"ה כרשיני תרומה אומר ר"י וכו'.</b>—הכי איתא בתד"א רבא סוף פי"ג: "שלא אמרו אלא כרשינין מפני שהן מאכל לבהמה רק בשני רעבון בני אדם אוכלין אותן וכו'".
<h2>דף עא:</h2>
(עא ב) <b>כגון שהיו אביו ואמו חבושין בבית האסורים.</b>—עי' מהרש"א, שנדחק לומר, שגם לאשה מילת בנה מעכבתה מלאכול בפסח. ואין צורך. אבל נראה, שזה אשגרת לישנא מחולין יא ב. שוב מצאנו בשו"ת מהר"ח אור זרוע סי' י"א, שהוכיח מכאן, שאם אין אב - חייבת האם במילת בנה. ואין זה מחוור.
<h2>דף עה:</h2>
(עה רע"ב) <b>ונפק מניה כחוטא דמוגלא.</b>—פי' חוטא דמוגלא יצא מן הביצים שנפצעו. כ"ה לפי פשוטו, ואיני יודע למה נדחק רש"י ז"ל לפרש דשכבת זרעו היתה כחוטא דמוגלא.
(עה סע"ב) <b>כקולמוס וכו' כמרזב וכו' פשיטא דלמעלה וכו'.</b>—פי' שנחתך מבשר הגיד למעלה מעטרה כקולמוס או כמרזב ולא הגיע לחללו, דאם הגיע לחללו ה"ז פסול, שהזרע יוצא דרך הנקב, וזה שפוסל כאן אף שלא הגיע לחללו טעמו מפני שאין בשר הרחם נוגע במקום הקולמוס או המרזב שבגיד, ולכן אינו יכול להתחמם כדי להזריע<sup class="footnote-marker">*</sup><i class="footnote">וכן פירשו בב"ש אה"ע סי' ה' אות ה' וכן בח"מ שם אות ג' (ע"ש), ועי' בתוס' ד"ה ניקב דלא משמע כן, וכ"כ בדרישה אה"ע שם. ואינו מחוור.</i>.
(שם) <b>איסתתים גובתא דש"ז ואפיק.</b>—איני יודע איך אפשר להכיר ענין כזה בעוד האבר שלם כולו מבחוץ.
(שם רש"י) <b>ד"ה וכלפי וכו' על פני היקף כל הגיד בצדה כלפי קרקע פסול.</b>—צ"ל: ע"פ היקף כל הגיד (פי' חוץ מכלפי ראשה) בצדה וכלפי קרקע<sup class="footnote-marker">*</sup><i class="footnote">ועי' פרישה אה"ע סי' ה', שנדחק לפרש גירסא שלפנינו.</i>.
(עה ב תוספות) <b>סוף ד"ה שאין וכו' וטוב להזהיר לרופאים לחתוך של שמאל אם אפשר.</b>—ברור הוא שאם נתקלקלה ביצה ימנית אין מי שיאמר לחתוך את השמאלית. אבל כבר כתב הגאון ריעב"ץ בספרו אגרת בקורת, שבחולי אבן וכן בחולי שבר פעמים שהרופאים מוכרחים לחתוך ביצה אחת כדי להוציא את האבן או לרפא את השבר. אבל אם נתקלקלה הביצה תחילה אף שחותכה כולה אח"כ אינו מועיל ופסול (וע"ש).
<h2>דף עו.</h2>
(עו א) <b>כחי וראשית אוני שלא ראה קרי מימיו.</b>—אין זה אלא אסמכתא בעלמא, שהרי בבכור כתיב "כי הוא ראשית אונו לו משפט הבכורה" (דב' כא יז), ואין לראיית קרי בזה עסק. ותנן נמי בבכורות (פ"ח מ"א, מו א) דהבא אחר נפלים אע"פ שיצא ראשו חי ובן תשעה שיצא ראשו מת בכור לנחלה.
<h2>דף עו:</h2>
(עו ב) <b>שלמה לא נסיב מידי וכו'.</b>—פי' ומאחר שלא לקח דרך אישות אלא לשם זנות - אין בזה איסור מן התורה, דעשה של מצרית אינו אלא כשבא עליה לאחר שקידשה, וכדעת הרמב"ם בהל' איסורי ביאה (פט"ו ה"ב), שכן הדין בכל חייבי לאוין (ומה שהקשו כאן "ותיפוק ליה דהא מצרית ראשונה היא" היינו דא"כ איך נשא אותה שלמה, וכפי' התוס' כאן). אבל דעת רש"י היא, דהבא על חייבי עשה או חייבי לאוין ה"ז עובר על איסור מן התורה, אף שלא קידשה מקודם. ולפ"ז נדחק לפרש "ותיפוק ליה וכו'" - "דאפי' הכי קרי לה חתנות", דאין לפרש כפי' התוס', דא"כ לא משני מידי. והרשב"א בחדושיו כאן שפירש כתוס' וגם אינו מצריך קידושין לחייבי לאוין (שלא כדעת הרמב"ם דלעיל) כדי ללקות עליהן נדחק מאד בביאור סוגיא זו (ע"ש)<sup class="footnote-marker">*</sup><i class="footnote">ועי' עוד במהרש"א ח"א כאן (ד"ה כאלו נתחתן) ובל"מ הל' אסורי ביאה פי"ג הי"ד.</i>.
<h2>דף פא:</h2>
(פא ב תוספות) <b>ד"ה ככרות וכו' שאני לחם הפנים דחמיר טפי וראוי להתכבד בו.</b>—אע"פ שאין דרך לכבד בפרוסות, מ"מ בלחם הפנים שאכילתו מצוה אפי' כזית וכפול חשוב הוא (עי' יומא לט א, ועי' עוד מנחות עז ב ומ"ש שם).
<h2>דף פו:</h2>
(פו ב) <b>עכשיו אין מעמידין שוטרים אלא מישראל שנא' ושוטרים הרבים בראשיכם<sup class="footnote-marker">*</sup><i class="footnote">[בכ"י מינכן: ושוטרים הרבה בראשי'.]</i>.</b>—כבר העירו הגרי"ב בחדושיו והרש"ש בהגהותיו, שאין מקרא כזה בשום מקום. לכן נ"ל להגיה כאן: דתנן כל שהוחזקו אבותיו משוטרי הרבים (קידושין פ"ד מ"ה, עו א). ומצאתי בס' קדמוניות היהודים ליוסף בן מתתיהו הכהן (ספר ד' פ"ח אות י"ד) שכתב דין המשפטים, שהיו לבני ישראל שבעה שופטים וכו' ושני שוטרים מבני לוי יהיו לכל שופט ושופט<sup class="footnote-marker">*</sup><i class="footnote">[עי' הערת מו"ר פרופ' י"נ אפשטיין זצ"ל במבואו למס' קידושין, מבואות לספרות התנאים, עמ' 415.]</i>.
<h2>דף פז:</h2>
(פז ב משנה) <b>פוטרת צרתה ואין הולד ממנו ממזר.</b>—עי' פירש"י, שאין הולד מן הראשון ממזר אם החזירה. אבל מדברי התוס' לעיל (יא א ד"ה ר' שמעון) משמע שפירשו, שאין הולד ממזר מאחיו של ראשון אם יבמה. ואין פירושם מחוור, דהא ת"ק נמי לא אמר מפורש דהולד ממזר מאחיו של ראשון.
<h2>דף צד:</h2>
(צד ב תוספות) <b>ד"ה אשת וכו' לאו באזיל אשתו וגיסו איירי וכו'.</b>—עי' מל"מ הל' גירושין פ"י ה"ט.
<h2>דף צו:</h2>
(צו רע"ב רש"י) <b>ד"ה ור"ש אומר וכו' ונהרגת עליו.</b>—עי' מהרש"א. וכפי הנראה נעלמה ממנו סוגיא דקידושין (יט א) ופירש"י שם, דמבואר דביאת קטן קונה מן התורה, אלא שאם זינתה אשתו אינה נהרגת. ועי' בקרבן נתנאל על הרא"ש בפרק זה אות ל"ד.
<h2>דף צח:</h2>
(צח ב) <b>השתא אפוקי מפיק לכתחילה מיבעיא וכו'.</b>—עי' ירושלמי פרק זה ה"ב [יב רע"א] דאיתא: "גר שנתגייר והיה נשוי אשה ובתה או אשה ואחותה כונס אחת ומוציא אחת. בד"א שלא הכיר אחת מהן משנתגייר, אבל הכיר אחת מהן משנתגייר אותה שהכיר אשתו. ואם הכיר את שתיהן כיון שהכיר הכיר". ולפ"ז יש לפרש הברייתא שהביאו כאן, שאם הכיר אחת מהן לא יכנוס לכתחילה את השניה, אף שהוא רוצה להוציא את הראשונה; אבל אם עבר וכנס גם את השניה והכירה שוב לא יוציאה ומקיים את שתיהן.
<h2>דף צט.</h2>
(צט א תוספות) <b>ד"ה כתב וכו' א"כ סברת ר"מ הפוכה מדרבנן.</b>—עי' מ"ש בביצה יג א.
<h2>דף צט:</h2>
(צט סע"ב) <b>וכולן משגרין להן לבתיהן וכו'.</b>—פי' שמן התורה יכול ליתן תרומתו אף לבת כהן, דכהן אפי' כהנת, כמו שכתב הרמב"ם (הל' בכורים פ"א הי"א).
(צט רע"ב תוספות) <b>ד"ה ואינן וכו' תימא לר"י וכו'.</b>—עי' מהרש"א שמיישב תמיהתם, דלא מצי למיתני סופגין, משום דבקטנים איירינן כדתני סיפא הגדילו וכו', ואף שאין חולקין לקטן בין הגרנות כדתני למטה והכא תנן "וחולקין חלק אחד בגרן", י"ל דכאן מיירי בקטן היודע לישא את כפיו, דחולקין לו בגרן כמ"ש בתוס' ד"ה ואלו. אבל דעת רש"י בסוכה (מב סע"א), דאין חולקין בגרן לשום קטן כלל. ועל תמיהת התוס' כתב הרש"ש דין חדש, דעבד אינו לוקה לעולם.
<h2>דף ק.</h2>
(ק ע"א תוספות) <b>ד"ה והשיריים וכו'.</b>—יש להגיה בתוס' כמו שהוא בספרא, שהעתיק בהגהות הגרי"ב כאן.
<h2>דף קא:</h2>
(קא ב) <b>הכא תלתא סתמי.</b>—פי' דהא דתנן "מפני שהוא בב"ד" אתרווייהו קאי אמיאון ואחליצה ואותו ב"ד שכשר למיאון, שהם שלשה, הוא כשר אף לחליצה; אלמא דבשלשה סגי.
(קא סע"ב) <b>ואנא גר אנא.</b>—לפי גירסא שלפנינו (וכ"ה גי' הרי"ף) משמע, שאין גר מצטרף אפי' לפרסומי מילתא, אבל ברא"ש מוסיף "א"ל לפרסומי מילתא", ולפ"ז משמע דלמסקנא גר מצטרף לפרסומי מילתא. ועי' בנימוקי יוסף שם. וכן נראה מחדושי רשב"א. ועי' ל"מ הל' יבום פ"ד ה"ה.
<h2>דף קח.</h2>
(קח א) <b>שר"א השוה מדותיו וכו'.</b>—כעין זה בשקלים פ"ד מ"ז: אר"ע רואה אני את דברי ר"א מדברי ר' יהושע, שר"א השוה את מדתו ור' יהושע חלק.
<h2>דף קח:</h2>
(קח ב) <b>אלמא אתי מיאון דחבריה וכו' ורמינהי הממאנת וכו' אלמא לא אתי מיאון דחבריה וכו'.</b>—מכאן מוכח דעיקר הגירסא כמו שהוא בסדר המשנה שבירושלמי וברי"ף ורא"ש [ובכתב־יד מינכן], דמיאון בתחילה וגם מיאון בסוף, דאם לא כן מאי קושיא, דהא ברישא כשגירשה ונישאת לאחר ומיאנה בו שפיר מותרת לחזור לראשון, ולא דמיאון של שני מבטל גט של ראשון, אלא דמיאונו של שני עוקר קידושיו מתחילה, וא"כ לא היתה אצלו אלא כזונה בעלמא, ולכך מותרת לחזור לראשון, אבל בסיפא אסורה לשני שגירשה משום גירושיו של רביעי. ועוד קשה לגירסא שלפנינו על מה ששנינו "זה הכלל כל שיוצאה ממנו בגט אסורה לחזור לו", דלרביעי שגירשה ודאי מותרת לחזור לו כל זמן שלא נישאת לחמישי. אבל לגירסת רי"ף ורא"ש [וכי"מ] שפיר קשה מסיפא דאסורה לרביעי שגירשה משום חמישי שמיאנה בו. וכ"ה נכון "זה הכלל" ששנינו. ובזה ניחא נמי הא דמשני עולא "כגון ששילשה בגיטין", דתמה על עצמך: למה השמיטה המשנה - לעולא -את הגט השלישי? ולפי גירסא זו יפה השמיטה המשנה גט שלישי, משום שלא היתה יכולה לסיים "זה הכלל וכו'", שהרי זה שיצאה ממנו בגט שלישי מותרת לחזור לו כל זמן שלא נישאת לאחר כמו שביארנו. אלא שלפ"ז עדיין קשה: למה לנו הטעם שנתנו כאן "דמיחזייא כגדולה". שהרי בלאו הכי אסורה לרביעי שגירשה משום ששי שנתגרשה הימנו (וטעם זה מפורש בירושלמי כאן, והוא פשוט)? ונראה לומר דקמ"ל בטעם זה שאם נישאת אח"כ לשביעי אף שיצאה ממנו במיאון אסורה לחזור לששי. ויותר נראה שהמלות "דמיחזייא כגדולה" אינן מעיקר התלמוד, אלא הוספה מאיזה חכם, שהיה לפניו גירסא שלפנינו במשנתנו, וכתבה מן הצד, ובטעות הכניסו זה הסופרים בפנים.
ודע שיש להסתפק לעולא וכן לר' אלעזר אליבא דת"ק דסבר מיאון דחבריה מבטל גיטא דידיה אם נישאת לאחד וגירשה ונישאת לשני וגירשה ושוב החזירה ומיאנה בו אם מותרת לחזור לראשון אם לא? ומסתבר דמאחר שמיאנה באחרונה - מיאון עוקר את הגט, ולכן מותרת לחזור לראשון.
<h2>דף קטז:</h2>
(קטז ב רש"י) <b>ד"ה ולא ירכיבם ע"ג בהמה. בתוך המים וכו'.</b>—לא נתברר לנו מה דחקו לרש"י לפרש, שהבהמה הולכת במים. שבפשוטו יש לפרש, שהבהמה הולכת ביבשה, ואדם רוכב עליה, ומי חטאת ואפר חטאת בידו. וכן נראה מפירש"י חגיגה כג א.
<h2>דף קכ:</h2>
(קכ ע"ב) <b>ולא אפסקתיה לנערותיה.</b>—צ"ל: ולא אספקיה לנערותיה. וכן בפירש"י צ"ל. ולא הספיק. וכ"ה בערוך ע' נער ה'. (אבל לשון התלמוד משובש גם שם.)
<h2>דף קכא:</h2>
(קכא ב) <b>דלא אכיל ולא אישתי והכתיב וכו'.</b>—מזה מבואר דצומות אסתר היו רצופים ג' ימים וג' לילות זה אחר זה, וכ"ה בפר"א פ"נ. אבל במד' תה' כב איתא: "יכול יהיו צמים ג' ימים ולא היו מתים אלא מפסיקין מבעוד יום". וכתב ע"ז הריב"ש סי' תט"ז, דהיינו שלא היו ג' צומות רצופים לילה ויום, אלא שקיבלו עליהם ג' צומות בלתי רצופים, כגון שני וחמישי ושני, אלא שבכל אחד יפסיקו מבעוד יום, כמו שאנו עושים בט"ב וביוה"כ, ולזה אמר "לילה ויום" ע"כ. ומ"מ נראה שאין המדרש חולק על התלמוד כאן, דודאי אפשר לאדם לחיות ג' ימים בלא אכילה ושתייה. ומקרא מלא הוא "כי לא אכל לחם ולא שתה מים שלשה ימים ושלשה לילות" (ש"א ל יב), אלא דמ"ש "יכול יהיו צמים ג' ימים ולא היו מתים" עניינו: איך גזרו מרדכי ואסתר דבר, שאין רוב הצבור יכול לעמוד בו, כי יש רבים שימותו מתענית ארוכה כזאת או יבואו לידי סכנה, וכמו שאמרו בירושלמי ר"ה פ"א ה"ד [נז ע"ב]: "תמן חשין לצומא רבה תרין יומין, אמר לון רב חסדא למה אתם מכניסין עצמכם למספק הזה. חזקה שאין ב"ד מתעצלין בו. אבוה דר' שמואל בר רב יצחק חש על גרמיה וצם תרין יומין אפסק כרוכה ודמך". ועי' עוד בירושלמי נדרים פ"ב סוה"א [לז ע"ב] ובק"ע שם.
<h2>דף קכב.</h2>
(קכב רע"א רש"י) <b>ד"ה תלתא וכו' יום שמת בו אדם גדול וכו' מתקבצים וכו'.</b>—מנהג זה כתוב בתוה"א לרמב"ן ענין ההספד בשם גאון, ד"חכם שנפטר ביום שביעי עולין לבית הקברות ומבקרין אותו, ולתכלית י"ב חדש משכיבין אותו ומבקרים אותו". וענין "משכיבין" שמתפללין עליו תפלת "השכבה", כמו שאומרים היום "וינוח בשלום על משכבו", והנה בכתובות קג ב איתא: תלתין יומין ספדין ביממא וכו' עד דספדי תריסר ירחי שתא. ההוא יומא דאשכבתיה דרבי נפקא בת קלא וכו' ההוא כובס וכו'. ופירש"י "יומא דאשכבתיה יום פטירתו". אבל לפי דברי גאון הנ"ל נראה דיומא דאשכבתיה דרבי היינו יום פטירתו לאחר י"ב חדש, שאז מתפללים עליו תפלת אשכבה, דלא מצינו בשום מקום שיום פטירתו של חכם מכונה יומא דאשכבתא, אלא יומא דשכיב או דנח נפשיה<sup class="footnote-marker">*</sup><i class="footnote">עי' ברכות נו א, שבת קי ע"א ומו"ק כה א.</i>. שוב מצאתי בתוה"א ראש ענין ההספד שכתב בשם רב נטרונאי: "הנשיא שמת בניסן או באייר וסיון ותמוז ואב ואלול מספידין אותו בישיבה של אלול ובישיבה של אדר ושם ההספד השני אשכבתא כדאמרינן באשכבתיה דרבי". והוא כמו שביארנו. אלא שראיתי בירושלמי כתובות פי"ב ה"ג דמעשה הכובס וכן הבת קול היו ביום שנפטר רבי ממש. אבל נראה שהבבלי והירושלמי מחולקין בספור המעשה, ורבות כהנה בשני התלמודים.
(ברי"ף פ"ד דף ה' ע"א) <b>אשת אחיו אסורה וכו'.</b>—כל הענין עד "פסלה מן הכהונה" ליתא בירושלמי, והרי"ף לקט זה ממס' ד"א רבה פ"א והלכות גדולות הל' עריות. ומ"ש אחר זה ליתא במס' ד"א רק בה"ג שם ובלשון אחר עד "אין להן כתובה". ודין צרת שנייה נובע מה"ג הל' יבמות. אבל הנימוקי יוסף לעיל בפי' המשנה וכן במאירי (כב א) שגו בזה וחשבו, שהרי"ף העתיק את כל הענין מן הירושלמי.
(פ"ז דף כז ע"א בנימוקי יוסף) <b>ואפי' היכא דבא עליה ודיימא מיניה וכו'.</b>—עי' שו"ת חוט השני סי' יח שכתב, דיש להגיה "ודיימא מעלמא".
(פ"ח דף כה ע"ב בנימוקי יוסף) <b>ומפני שאין אסורה בכל מקום.</b>—צ"ל: ומפני שאין אסורה לכל טמא (פי' שחלת חו"ל אינה אלא למי שטומאה יוצאה מגופו, עי' בכורות כז א).
(בהגהות מרדכי פ"ד רמז קיט) <b>ונ"ל שיש ללמוד מזה דין גדול.</b>—צ"ל: דין ג"ט (פי' שהוא פסול ליתן אותו בלילה, עי' או"ז ח"א סי' תשמ"ה.)-כן מצאתי במאסף כנסת הגדולה תרנ"א ח"ג עמ' 130.
(שם סופ"י רמז קכח) <b>ושיעור ה' סלעים אומר אביה ט"ו דינר וכו'.</b>—יש כאן שיבושים והשמטת סופר, וצ"ל כמו שהוא בס' הפרנס סי' רצו<sup class="footnote-marker">*</sup><i class="footnote">ועי' גם בשו"ת מהר"ם דפוס קרימונה סי' שי"ב.</i>: ושיעור ה' סלעים שיער ראבי"ה שהם ה' דינרים קלונ"ש שהם ט"ו דינרים הלי"ש ומעט יותר ומהר"ם אמר לקחת כ"ה דינרים הלי"ש לרווחא דמילתא וברקח (סי' ש"ס) כתב שהם מאה פשיטי שמשקל של מ"ד (צ"ל: ר"מ) פשוטים זקוק במשקל קולוניא<sup class="footnote-marker">*</sup><i class="footnote">ועי' רקח שם שכתב: "ה' סלעים הם ה' אוקייאות הם ק' פשוטים מפשיטי ליטרא י"ב אוקייאות זקוק". ולפ"ז זקוק הוא ר"מ פשוטים, וכמו שהגהנו בס' הפרנס.</i>. ועי' בכורות נ ע"א, דשם הוכחנו, דהפשוט הוא ארגנש או ארגנץ, שהן עשרים באוקיא של קולוניא. ולפי מ"ש שם ה' סלעים לרש"י הן שתי אוקיאות ומחצה, ולגאונים -שלש אוקיאות. ואין אנו יודעים טעמו של הרקח, שהוסיף עוד שתי אוקיאות על שיעורם של הגאונים.
