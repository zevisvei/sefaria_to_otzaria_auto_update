<h1>שערי תורת בבל על קידושין</h1>
<h2>דף ג:</h2>
(ג ב) <b>ואימא ה"מ קטנה דלית לה יד לקבל קידושין אבל נערה דאית לה יד לקבל קידושין תקדיש וכו'.</b>—צ"ל: ה"מ קטנה דלית לה יד, אבל נערה דאית לה יד תקדיש וכו'. ומה שבינתיים מיותר, וליתא בכתובות [ובכ"י מינכן כאן], וכן משמע בפירש"י כאן.
<h2>דף יד:</h2>
(יד ב) <b>ר"א אומר זה וזה אינו נמכר אלא לשש וכו'.</b>—ממה דאיתא לקמן (טו רע"א): "ההוא לג"ש הוא דאתא דתניא ר"א אומר וכו'", ולא אמרו 'ר"א לטעמיה', מוכח דר"א דהכא לחוד ור"א דהתם לחוד. ונראה דר"א דלקמן הוא ר' אליעזר (בן הורקנוס), שהרי ביבמות (קד א) אמרו, דסבר מופנה מצד אחד למדין ומשיבין, ומוכח בשבת (קלא א), שהוא ר' אליעזר (ועי' רש"י שם). ומוכרח דר"א דהכא הוא ר' א ל ע ז ר בן שמוע (ועי' טו א תוס' ד"ה ואידך שנסתפקו בזה).
<h2>דף טז.</h2>
(טז א תוספות) <b>ד"ה בגוי וכו' וא"ת וכו' ולמה לי נמי דקדוק כלל.</b>—אינו מובן דאע"ג דאם אין חשש חילול השם טעותו מותרת, כדמשמע בב"ק קיג ב, מ"מ גזילו אסור. והרי עבד עברי גופו קנוי כדאיתא התם. ואולי נאמר שקושייתם אינה אלא למ"ד גזילו מותר (עי' ב"ק שם תוס' ד"ה שלא).
<h2>דף יט:</h2>
(יט ב) <b>משל לאומר לאשה התקדשי לי מעכשיו לאחר ל' יום ובא אחר וכו'.</b>—הנה לקמן (נח ב) שנינו, דבאופן זה מקודשת ואינה מקודשת, וסברי התם רב ור' יוחנן דמקודשת ואינה מקודשת לעולם. ואף לשמואל דאמר, שלאחר שלשים יום גמרי קדושי ראשון מסקינן התם, שאין זה אלא אליבא דרבי, אבל לחכמים מקודשת ואינה מקודשת לעולם. ולפ"ז קשה דכאן משמע דמקודשת לראשון לכ"ע. ונראה שכדי להשמר מקושיא זו שינה רש"י כאן ופירש (להיפך מכפי הרגיל בשאר מקומות): "כלומר מכאן אתה למד לאומר לאשה כו'". ובתוס' דחו פירש"י, ולכן פירש הרשב"א בחידושיו כאן, דהכי קאמר משל לאומר לאשה התקדשי לי מעכשיו אם אין אני חוזר בי מכאן ועד ל' יום. ובאופן זה לכ"ע מקודשת לראשון, כמבואר לקמן (נט ב), וכן מפורש בירושלמי דפרקין ה"ב [נט ע"ג]: נעשה כאומר לאשה הרי את מקודשת לי לאחר ל' יום, אילו האומר לאשה הרי את מקודשת לי לאחר ל' יום ובא אחר וקידשה בתוך שלשים שמא אינה מקודשת לשני? מעכשיו ולאחר ל' יום (פי' נעשה כאומר לה הרי את מקודשת לי מעכשיו ולאחר ל' יום). אילו האומר לאשה הרי את מקודשת לי מעכשיו ולאחר ל' יום ובא אחר וקידשה בתוך ל' יום שמא אינה מקודשת לשניהן? מכבר לכשירצה (פי' נעשה כאומר הרי את מקודשת לי מעכשיו אם לא אחזור בי בתוך שלשים יום ודין תנאי זה ככל התנאים והיא מקודשת לו ודאי, אך לא יחזור בתוך שלשים יום<sup class="footnote-marker">*</sup><i class="footnote">ועי' בק"ע שם, שנדחק בביאור הירושלמי.</i>).
<h2>דף כח.</h2>
(כח א) <b>אילימא סירוס דגיד היינו גוייה.</b>—מזה משמע דאין העבד יוצא לחירות אם קצץ לו רבו ראש הגוייה אא"כ לא נשאר מעטרה אפי' כל שהוא, דאל"כ עדיין אינו סריס, כמו ששנינו ביבמות רפ"ח, ואין זה מום אע"פ שאינו חוזר, שאינו אלא בשר בעלמא, כמ"ש רש"י שם.
(כח א תוספות) <b>ד"ה נאמרה וכו' דוקא בספק שיש לנו לחוש וכו'.</b>—תמוה שהרי מפורש בסוגיא זו, שיכול לגלגל עליו שלא נמכר לו לעבד עברי.
<h2>דף כט:</h2>
(כט ב) <b>כל כריעה דכרע וכו'.</b>—עי' רש"י שהתפלל על אותו מזיק. וזה תמוה, שהרי נראה שלא ידע מאותו מזיק, ונוכל לומר שהתפלל שם תפלת י"ח, ויש בה שבע כריעות: באבות תחלה וסוף, במודים תחלה וסוף, ולאחר גמר התפלה פוסע ג' פסיעות בכריעה ונותן שלום לימינו ולשמאלו (עי' יומא נג ב).
<h2>דף לא:</h2>
(לא ב) <b>והני מילי תוך יב"ח.</b>—עי' מ"ש בעדיות פ"ג מ"י.
<h2>דף לג.</h2>
(לג סע"א) <b>כמה נחמן בר אבא איכא בשוקא.</b>—בשו"ת חוט השני סי' כ תמה ע"ז, שהרי כבר הוכיחו בכמה מקומות בתוס' (עי' ב"ב מו ב ד"ה שלח) דרב נחמן סתם הוא "בן יעקב", וכאן מפורש שהוא "בן אבא". ולכן דעתו שם דתרי רב נחמן סתם היו, וזה רחוק. אבל ראה זה מצאתי בשו"ת רשב"ץ ח"א סי' קמז בשם השאיל' פ' קדושים, שהעתיק "כמה נחמן כי אנא איכא בשוקא"<sup class="footnote-marker">*</sup><i class="footnote">בשאיל' שלפנינו נשמטו בט"ס שתי התיבות "כי אנא", והנוסח: כמה נחמן איכא בשוקא.</i> [וכ"ה הנוסח בכ"י מינכן], וגירסא נכונה היא, ונשתבש לפנינו "בר אבא" במקום "כי אנא".
<h2>דף מ.</h2>
(מ ע"א) <b>טוב לשמים ורע לבריות זהו צדיק שאינו טוב וכו' רע לשמים ואינו רע לבריות זהו רשע שאינו רע.</b>—ז"ל הרמב"ם (הל' גניבה סופ"ז): "קשה עונשן של מדות יתר מעונשן של עריות, שזה בינו לבין המקום וזה בינו לבין חבירו". ועוד כתב (הל' רוצח פ"ט ה"ט): "אפי' ע"ז ואפי' עריות או חילול שבת אינו כשפיכות דמים, שאלו עוונות הן מעבירות שבין אדם למקום, אבל שפיכות דמים מעבירות שבין אדם לחבירו". ומכל זה מפורש שעבירות שבין אדם לחבירו קשות יותר מעבירות שבין אדם למקום. והטעם פשוט, שעבירות שבין אדם לחבירו אית בה תרתי, שהוא רע לשמים ורע לבריות, וכ"ש רש"י כאן: רע לשמים ורע לבריות כגון רוצח וגזלן וגנב<sup class="footnote-marker">*</sup><i class="footnote">ועי' ב"ב פח ב שאמרו בטעם שקשה עונשן של מדות יותר מעונשן של עריות, דהתם אפשר בתשובה והכא לא אפשר בתשובה. פי' כמו שביארנו שבעבירות שבין אדם לחבירו אי אפשר לתקן בתשובה וחרטה לשמים עד שישיב מה שהזיק את חבירו וירצה לו.</i>.
והנה כאן יכנו למי שטוב לשמים ורע לבריות "צדיק רע" ולהיפך למי שרע לשמים וטוב לבריות "רשע טוב", ומ"מ זה שרע לבריות מכונה "צדיק", וזה שרע לשמים מכונה "רשע", וה"ז לכאורה היפך הנחתנו למעלה. ונראה לומר שיש הפרש בין הרעות, שאין כל הרעות שוות: יש דבר שאם עושה אותו הצדיק ה"ז רע, ואם רשע יעשה אותו מעשה אינו רע אצלו, וכענין שאמרו שהקב"ה מדקדק עם סביביו כחוט השערה (ב"ק נ ע"א). וה"נ "טוב לשמים ורע לבריות" היינו שצדיק זה שטוב לשמים אין דרכו לוותר כלום משלו לבריות ואינו מרבה בצדקה וגמ"ח כפי הראוי לצדיק זה לעשות יותר מכדי יכולתו. ולהיפך "רע לשמים ואינו רע לבריות" היינו שרשע זה הרע לשמים אינו נותן מהונו לצדקה ואינו מלוה לעני ואינו גומל חסד לחבירו, אבל אינו גוזל משל חבירו ואינו מכחש בפקדון. ונגד רשעתו הגדולה ה"ז מכונה "רשע שאינו רע לבריות".
עוד י"ל דמה שאמרנו דרע לבריות הוא יותר קשה מרע לשמים אינו אלא במומר לתיאבון, כגון שאוכל חלב ושאר מאכלות אסורים מפני שנפשו מתאוה להם ומחמדתם; אבל כאן מיירי ברע לשמים העושה ביד רמה משום שהוא כופר בעיקר, או שהולך בדרך המינים, אע"פ שהוא טוב לבריות ה"ז רשע, וקשה יותר מזה שרע לבריות כגון שגונב וגוזל מחמת חמדת ממון, אבל הוא מן המאמינים בה' ועושה את המצות שבין אדם למקום. והטעם שזה האחרון אפשר שיעשה תשובה אע"פ שתשובתו קשה, אבל זה הכופר בעיקר או ההולך בדרך המינים רחוק מאד מן התשובה וכענין שנאמר "כל באיה לא ישובון"<sup class="footnote-marker">*</sup><i class="footnote">ועי' מ"ש ביומא סז ב על זה שיוצא מדברי רש"י כאן ומדברי הרמב"ם, שהעתקנו למעלה, שעריות היא מן העבירות שבין אדם למקום.</i>.
<h2>דף מג.</h2>
(מג א) <b>שמאי הזקן אומר משום חגי הנביא שולחיו חייב וכו'.</b>—יש כאן שתי אוקימתות: לאוקימתא ראשונה מחייב שמאי את השולח בדיני אדם כאילו הרג בידיו ממש, ולאוקימתא אחרונה אינו מחייב אלא בדיני שמים. אבל מס' קדמוניות היהודים ליוסף בן מתתיהו הכהן יוצא, ששמאי היה מחייב בדיני אדם ממש, שבסי"ד פ"ט שם יספר, כי הורדוס לפני שמלך נלחם בארץ הגליל בשודד חזקיה וחבורתו וגבר עליהם ושבה אותם, וגם צוה לאנשי הצבא להרגם, וכן עשו. וכאשר נשמע הדבר בירושלים צוו את הורדוס לעמוד לפני העדה למשפט. וכאשר בא לירושלים ועמד בפני הסנהדרין שררה דומיה בלשכת הגזית ולא היה אחד מן הסנהדרין פותח פיו להרשיעו עד אשר קם ממקומו הצדיק והישר שמאי ואמר כי השופטים עם הורקנוס הכה"ג עוברים על מה שכתוב בתורה "לא תגורו מפני איש", והאריך להוכיחם עד כי כל הסנהדרין היו חפצים להרשיעו ולהוציאו להורג, לולא הורקנוס הכה"ג שהתאמץ להצילו. ואפשר שהורדוס האדומי, שאבותיו נתגיירו בע"כ ע"י יוחנן בן שמעון החשמונאי נחשב בעיני החכמים לגר תושב, שדינו כבן נח, שאמרו בב"ר פל"ד: "ע"י שליח שופך דם האדם ע"י אדם דמו ישפך".
<h2>דף מה:</h2>
(מה ב תוספות) <b>ד"ה בפירוש וכו' ועוד פסק בשאילתות דרב אחאי בקטנה שהלך אביה למדינת הים יכולה להתקדש וכו'.</b>—עי' רא"ש בפרקין סי' ח, דמוכח שלא היה כן לפניו בשאילתות אלא שאינה יכולה להתקדש. ולפנינו בשאילתות ליתא לדין זה כל עיקר. ועי' בשו"ת הגאונים שערי צדק חלק א' שער ג' סי' א' בשם רב צמח, דלא הוי קידושין ואינה צריכה גט ולא מיאון.
<h2>דף נב.</h2>
(נב א) <b>וש"מ אשה נעשית שליח לחבירתה ואפי' במקום וכו'.</b>—אין לדחות דהכא מיירי בשקיבלה הקידושין אחת מן האחיות, והאחיות אינן מקודשות, ואין אחת מהן נעשית צרה; דאי הכי שאין אשה נעשית שליח לחבירתה במקום שנעשית לה צרה, א"כ אותה אחות שקיבלה הקידושין תהא מקודשת, שהרי היא עצמה לא נעשית שליח לאחותה, ועוד דסתמא תנן "וקיבלה אחת מהן", דהיינו אפי' אחת מן הנכריות.
<h2>דף נד:</h2>
(נד ב) <b>אילימא ר"מ מי מצי יהיב לה במתנה וכו'.</b>—פי' לענין שיהא המקבל כבעלים עצמם, ויהא צריך להוסיף חומש. וכן משמע מפירש"י. וכ"ה דעת הרמב"ם (הל' מע"ש פ"ג הי"ז והי"ח). והיינו דאמרו בירושלמי מע"ש פ"ד ה"ו [נה סע"א]: כל מעשר שני שאינו הוא ופדיונו משלו אינו מוסיף חומש.
<h2>דף סב:</h2>
(סב רע"ב) <b>מי יימר דמזדקקו ליה הני תלתא.</b>—אע"ג דכאן לא בעינן מומחין (עי' תוס' ד"ה גר), ושלשה שאינם מומחין ודאי שכיחי, מ"מ כיון שאין זה בידו אלא ביד אחרים, מיקרי לאו בידו. ומה שמבואר בשבת (מו ב) דמקום שאינם צריכים אלא ג' הדיוטות לא אמרינן "מי יימר דמזדקקו ליה" היינו לענין מוקצה בלבד (ע"ש). ובהגהות הרש"ש תירץ באופן אחר.
<h2>דף סה:</h2>
(סה ב רש"י) <b>ד"ה וגובה וכו' והמותר מוטל בספק עד יבא אליהו.</b>—איני יודע טעם למה פסק רש"י, שהמותר יהא מונח עד שיבא אליהו. ויותר נראה שכולם יחלוקו, שלא אמרו "עד שיבא אליהו" אלא כשהדבר המסופק מונח ביד שליש (עי' ב"מ ג א), אבל ענין דהכא הוא דומה לשנים אוחזין בטלית, שהלכה פסוקה היא דיחלוקו, וה"נ מצינו כענין זה בירושלמי ב"מ פ"א ה"ב: "בחמור ובמשאוי שלשתן שוין".
<h2>דף סט:</h2>
(סט ב) <b>איתמר אביי אמר עלו מאיליהם תנן ורבא אמר העלום תנן.</b>—כעין זה נחלקו אביי ורבא בפסחים סד ב.
<h2>דף עא.</h2>
(עא א) <b>בראשונה שם בן י"ב אותיות היו מוסרים וכו' והצנועים שבכהונה מבליעים אותו וכו'.</b>—מכאן משמע שהכהנים יכולים לברך במקדש בשם בן י"ב. וכבר תמהו ע"ז בתוס' רי"ד ובחדושי רד"ל כאן, שהרי מקרא מלא הוא "כה תברכו את בני ישראל", והרי כתוב בתורה שם בן ד', ותנן נמי בסוטה פ"ז מ"ו (לז סע"ב): "במקדש אומר את השם ככתבו". ועוד שם (לח א) עד שיאמרו בלשון הזה, ושם אמרו "בשם המפורש" "בשם המיוחד", והיינו נמי שם בן ד' וכן נראה דעת רש"י ותוס' שם ודעת הרמב"ם (הל' תפלה פי"ד ה"י והל' עבודת יוה"כ סופ"ב ובפיה"מ סוטה שם), וכ"ה דעת הרא"ש (סוף יומא), שכה"ג מזכיר ביוה"כ את השם ככתיבתו, והוא שם המפורש<sup class="footnote-marker">*</sup><i class="footnote">ודחה שם דעת רה"ג, שכה"ג היה אומר שם בן מ"ב אותיות (ע"ש).</i>, והיינו שם הויה ככתיבתו.
אבל איך היתה הברתו וקריאתו נעלם מאתנו, וכ"ה דעת רש"י כאן, שכתב "שם בן ד' אותיות קריאתו ככתיבתו"<sup class="footnote-marker">*</sup><i class="footnote">כ"ה הנוסח בח"א למהרש"א.</i>, דהיינו כפשוטו איך מהגין אותו באותיותיו, כי הנקודות שלפנינו בשם הוי"ה הם כפי קריאת שם הכינוי א־דני כ"ש בס' מאור עינים רפ"ו ובס' מגדל דוד על שה"ש (ה י) לרדב"ז. וראיה לזה, כי במקום שנקרא אצלנו שם "הויה" בניקוד "אלקים" הנקודות שלו הן נקודות אלקים<sup class="footnote-marker">*</sup><i class="footnote">ועי' רדב"ז במגדל דוד שם, שכתב דנקודות שם הויה האמתית הן שוא קמץ שוא קמץ, ואם קבלה היא מחז"ל יש לקבלה. אבל אדמה שאינו כן.</i>. וזה שלא כדעת מהרש"א בח"א כאן ומהר"ם לובלין בתשובותיו סי' פ"ג (ע"ש).
וברור לי, שמתוך קושיא הנ"ל הוכרח הרמב"ם לומר (מו"נ ח"א פס"ב), דשם בן י"ב אותיות הוא למטה בקדושה משם הוי"ה ולמעלה משם א־דני. ורק לאחר שנפטר שמעון הצדיק, שפסקו הכהנים מלברך בשם המפורש (יומא לט ב) היו כל הכהנים מברכים בכינוי שם אדנות, ורק הצנועים שבכהונה וגם הכה"ג היו מברכים בשם בן י"ב שהוא יותר מקודש מא־דני כמו שביארנו. אבל אין זה כדעת רש"י כאן וחדושי רמ"ה סנה' ס ע"א (ועי' מ"ש שם). ולפ"ז נדחק הרד"ל לומר, שלא בברכת נשיאת כפים היו הצנועים מבליעים את שם בן י"ב אלא באיזו תפלה. ויש לבאר דבריו, דהיינו בתפלה שהיו הכהנים מתפללים לפני נשיאת כפים, שהיו אומרים: "יר"מ ה' או"א שתהא ברכה זו שצויתנו לברך את עמך ישראל לא יהא בה מכשול ועון", כדאיתא בסוטה (לט א): אבל אין לנו הכרח לומר, שתפלה זו היו הכהנים מתפללים עוד בזמן שביהמ"ק קיים.
ולכן נראה יותר כשיטת הירושלמי (יומא פ"ג ה"ז, מ סע"ד), דשם איתא אותו ענין, שהיו הכהנים מבליעים בנעימות, וכן הא דר' טרפון בשם "סתם". ושם נראה שהוא השם שהזכיר כה"ג ביוה"כ, וכבר נתבאר שהוא שם הוי"ה. וענין זה שנוי בקה"ר פ"ג אות טו "בשם המפורש" שהוא שם הוי"ה כמו שביארנו. והירושלמי לטעמיה שהשמיט ביומא (פ"ה ה"ג) בסוף אותה ברייתא דמיתת שמעון הצדיק את הלשון "נמנעו אחיו הכהנים לברך בשם". ולשיטת הירושלמי (שם פ"ג) לא נמנעו כה"ג וכשירי כהונה מלברך בשם, אלא שלא היו מוסרים את השם לכל כהן, אלא לבדוק להם, וכ"ה בקה"ר שם. אבל בתוספתא סוטה פי"ג איתא כמו בבבלי.
והנה רש"י ז"ל כתב כאן דשם בן י"ב לא פירשו לו, אבל מצינו בס' הבהיר סי' מז: "ושמו את שמי על בני ישראל והוא שם של י"ב בשם של ברכת כהנים יברכך ה' וגו' שהם ג' והם י"ב ונקודו יִפָּעָל יְפוֹעֵל יִפְעוֹל וכל השומרו ומזכירו ומטהרו בקדושה ובטהרה מקבלין תפלתו ולא עוד אלא שהוא אהוב למטה ולמעלה ונחמד למטה ולמעלה ונענה מיד ונעזור זה השם המפורש הנכתב על מצח אהרן". ולפ"ז שם בן י"ב הוא עצמו שם המפורש בשלשה מיני נקודות. ואם הענין הזה נכון הוא יתיישב לנו כל מה שפקפקנו למעלה על שיטת הבבלי. אבל כבר נודע שאין לסמוך על ספר הבהיר.
ומצאנו עוד בזהר בראשית (יז ב) דשם בן י"ב הוא בן י"ב תיבות, שכל תיבה בת ג' אותיות, ויוצאים מן המקרא "מגדל עוז שם ה' בו ירוץ צדיק ונשגב" (מש' יח י), שיש בו כ"ח אותיות, מוסיף ע"ז עוד שתי תיבות הוי"ה וצדי"ק בס"ה ל"ו אותיות (ע"ש). ולא נודע לנו המקור, שממנו שאב הזהר את השם הזה. אבל לא תתמה מה שבזהר הוא של "י"ב תיבות", וכאן אמרו "שם בן שתים עשרה אותיות", שכן מצינו בברכות (לג א): גדולה דעה שניתנה בין שתי אותיות, שנאמר כי א־ל דעות ה' וכו' גדול מקדש שניתן בין שתי אותיות שנאמר פעלת ה' מקדש ה'. ופירש רש"י: "בין שתי אותיות בין שתי הזכרות". הרי שכל תיבה או שם נקרא בפיהם גם אות. ועי' בשו"ת רשב"ץ ח"ג סי' נו, שגם הוא כתב לפרש במקום אחד שאתוון הן תיבות.
וגם על שם בן מ"ב כתב רש"י שלא פירשו לו, אבל הוא נתפרש בתשובת רה"ג שיצאה לאור בקובץ טעם זקנים וכן במדרש לקח טוב פ' שמות (ג טו), שהוא כולל י"ד שמות, שכל אחד מג' אותיות. ובסדרי תפלה שלנו יש תפלה אחת מיוחסת לר' נחוניה בן הקנה [אנא בכח גדלת ימינך], אשר בראשי תיבות שלה הן המ"ב אותיות הללו.
<h2>דף עא:</h2>
(עא ב רש"י) <b>ד"ה עד נהר עזק וכו' שני נהרות גדולים חדקל ופרת וכו' ובאין ומושכין מן הדרום לצפון.</b>—עי' ערך מלין ערך אפמייא, שזה מכחיש את המציאות, שלפי האמת הם מושכים מצפון לדרום ונופלים בים פרס.
<h2>דף עה:</h2>
(עה סע"ב) <b>א"ר יוחנן מן הקוצים שבעם וכו' א"ר יוחנן מן הקצינים שבעם.</b>—נראה שאין ר' יוחנן סותר דבריו אלא שעל הא דכתיב בירבעם "ויעש כהנים מקצות העם" (מ"א יב לא) אמר ר' יוחנן: מן הקוצים שבעם (וכ"ה בירוש' ריש ע"ז), אבל בכותים דרש: מן הקצינים.
<h2>דף עו.</h2>
(עו א) <b>רב נחמן אמר וכו' ממזר מאחותו וכו' ורבא אמר עבד ושפחה נתערבו בהן וכו'.</b>—פי' רב נחמן ורבא נמי אתו לפרושי טעמו של ר' אלעזר דאמר כותי לא ישא כותית, ומשום הכי פרכינן "איסורא משום מאי משום שפחה", ופירש"י: "דע"כ גוי ועבד הבא על בת ישראל הולד כשר", והיינו דהכי סבר ר' אלעזר לעיל.
<h2>דף עז:</h2>
(עז סע"ב) <b>כהן הבא על אחותו זונה משוי לה וכו' חזר ובא עליה עשאה חללה.</b>—עי' רש"י שכתב: "חללה לא משוי לה ואין כהן שני הבא עליה לוקה משום חללה", משמע דבסיפא כשחזר אותו כהן ובא עליה, הרי הכהן השני הבא עליה לוקה משום חללה. וכ"כ רש"י לעיל (ע"א ד"ה והרי אלמנה): "זונה מביאת פסולין שבא עליה כהן הדיוט נקראת חללה ללקות עליה משום חללה". וזה פלא דהא לעיל אמרינן "זינתה ונתחללה וכו' אינו חייב אלא אחת, שאין איסור חללה חל על איסור זונה", והיכי משכחת לה שזונה תיעשה גם חללה ללקות עליה משום חללה.
שוב מצאתי בשער המלך (אסורי ביאה פי"ז), שהקשה כן בשם תוספי הרא"ש ותירץ, דאפשר שאיסור חללה יהא חל על איסור זונה בקטן שנתגדל, ששני האיסורים חלו עליו בבת אחת, כענין שאמרו בשופעות מתוך י"ג לאחר י"ג לאיחיובי אינהו (יבמות לד א) ע"כ. ואין זה נוח לי מפני שאנו אומרים דמה שאמרו ביבמות שם, דאיסורין שאינן חלין זה אחר זה חלין על הקטן שנתגדל בבת אחת, אין זה אלא לר"ש דלית ליה איסור כולל ואיסור מוסיף אלא איסור בת אחת, דאליביה קיימינן התם (ע"ש); אבל אין אומרים כן למאן דסבר דאיסור חל על איסור בכולל, דאל"כ הא דאמרינן לעיל "זינתה ונתחללה ונתגרשה אינו חייב אלא אחת", מפני שאין איסורי חללה וגרושה חלין על איסור זונה, אמאי אינם חלים, דהא ודאי איכא כמה כהנים, שנתגדלו אחר שנתחללה ונתגרשה זו, וחלו עליו איסורי זונה וחללה וגרושה בבת אחת, ומתוך שחלו ג' איסורים אלו על הכהנים שנתגדלו, הרי הם חלים גם על כל הכהנים באיסור כולל?! אלא ש"מ כדאמרן.
וגם למ"ד דאין אומרים איסור כולל ומוסיף שאמרנו, דכל האיסורים חלים על הקטן שנתגדל, כפי הנראה ביבמות שם אינו אלא לגירסת רש"י שם, אבל לגירסת תוס' שם משמע, דלכ"ע איסורין שאינם חלים זה על זה אינם חלים אף על קטן שנתגדל. ונראה שכ"ה דעת הרמב"ם, שלא הזכיר בכל ספרו דין זה, שכמה איסורין שאין חלים זה על זה יהו חלים על הקטן שנתגדל.
וראיתי להרמב"ם שכתב (הל' אסורי ביאה פי"ט ה"ה): "כהן הבא על הערוה וכו' עשה אותה זונה וכו' חזר ובא עליה ביאה שנייה וכו' נעשית חללה וזרעו ממנה חללים". נראה שאף הוא היה מתכוין בדבריו לתרץ קושיא זו והוא שאף שאין איסור חללה חל על איסור זונה, שיהא כהן הבא עליה לוקה גם משום חללה, מ"מ הא נתחללה בביאה שנייה זו לענין זה שיהא זרעו ממנה חללים. ואף שבאחותו בלאו הכי הבנים ממזרים מ"מ נ"מ בבא עליה כהן אחר.
(בר"נ על הרי"ף דף רטו ע"א) <b>כ"ד ראשי איברים שבאדם כולן אין מטמאין משום מחיה וכו' והאי דנקט הכא מחיה טפי מאינך משום דשיעורו מרובה משאר נגעים דבעיא כגריס נגע וכעדשה מחיה סמוך לו.</b>—מקור דבריו הוא מחדושי רמב"ן כאן, שכתב כן בשם תוספות חכמי הצרפתים (ושם נשמטה מלת "כעדשה", ע"ש). אבל הוא תמוה דבספרא פ' תזריע מוכח, שכעדשה מחיה היא בכלל נגע כגריס, שהנגע והמחיה יחדיו אין צריכין להיות אלא כגריס מכוון. וכ"כ ר"ש ורא"ש בנגעים פ"ו מ"ב, וכ"ה דעת הרמב"ם (בהל' טומאת צרעת פ"ג ה"ה) וכן בהשגת הראב"ד בה"ח שם (ועי' עוד בפ"א ה"ז). וגם משנה שלימה היא בנגעים פ"ד מ"ו.
