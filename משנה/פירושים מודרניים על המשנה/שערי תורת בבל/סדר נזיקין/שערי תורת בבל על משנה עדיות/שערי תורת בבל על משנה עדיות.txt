<h1>שערי תורת בבל על משנה עדיות</h1>
<h2>פרק ב</h2>
<h3>משנה י</h3>
(פ"ב מ"י) <b>משפט רשעים בגיהנם י"ב חדש שנאמר והיה מדי חדש וכו'.</b>—כתב הרמב"ן בספרו תורת האדם שער הגמול: "עונש הזה של גיהנם הוא בא לאדם מיד אחר המיתה וכו' ומנין לנו שהוא בא מיד לאחר מיתה ואינו מן הדינין העתידין לימות המשיח וכו' כך אמרו חכמים במשנת עדיות, שמשפט רשעים בגיהנם י"ב חדש שנאמר והיה מדי חדש בחדשו וגו' ואמרו בקדושין (לא ב) מכבדו בחייו מכבדו במותו, במותו אומר אבא מרי הריני כפרת משכבו, והני מילי בתוך יב"ח אבל לאחר י"ב חדש אומר זכרו לחיי העולם הבא". אלו דבריו ז"ל והם נפלאים מאתנו. שהרי אין הכרח במשנתנו שהדין הוא לאחר מיתה מיד וערבך ערבא צריך. ולדעתנו הוא להיפך, דמשנתנו מיירי בדין העתיד לאחר תה"מ, שהרי מן הכתוב שהובא כאן לראיה נלמד שהדין הוא לעתיד, שזה הוא ענין המקרא "והיה מדי חדש בחדשו וגו'", וגם המקרא שלאחריו "ויצאו וראו בפגרי האנשים וגו'" נדרש בר"ה (יז א) בדין העתיד לעוה"ב (וכ"כ הרמב"ן עצמו באותו שער עצמו למטה שם). וכן בפסיק"ר פיסקא א' דרשו מקראות הללו על ימות המשיח. ועוד בתדא"ר פ"ג: "עתיד הקב"ה לישב בביהמ"ד שלו וצדיקי עולם יושבים לפניו וכו' ואח"כ מביאין את הרשעים ודנין אותם בפניהם ויש נידונין ל' יום ויש נידונין ס' יום ויש נידונין ג' חדשים ויש נידונין ו' חדשים. כללו של דבר כך שנו רבותינו במשנה משפט רשעים בגיהנם י"ב חדש". ומכל אלה מבואר שדין זה הוא לעתיד לעוה"ב. וכן נראה מפי' ראב"ד כאן.
<h2>פרק ג</h2>
<h3>משנה א</h3>
(פ"ג מ"א) <b>כל המטמאין וכו' ר' דוסא בן הרכינס מטהר וכו'.</b>—עי' מ"ש בסוכה (כ ע"ב), שהארכתי בזה. ויש להוסיף כי בסה"ד עשה שני ערכין: ר' דוסא בן הרכינס לבד ור' דוסא סתם לבד, ובכל אחד מהם מונה את המשניות שהוא נזכר בהם; אלא שבר' דוסא סתם טעה וכתב גם "טהרות פ"ח מ"ח", וזה הוא העלם דבר, שהרי אותו דין דטהרות כפול גם בפרקנו מ"ב, וא"כ הוא ר' דוסא בן הרכינס.
<h2>פרק ח</h2>
<h3>משנה ו</h3>
(פ"ח מ"ו) <b>אר"א שמעתי כשהיו בונין בהיכל עושין קלעים להיכל וכו' אר"י שמעתי שמקריבין ואע"פ שאין בית וכו'.</b>—הנה דברי ר' יהושע הם מקרא מלא בעזרא (ג ו): "מיום אחד לחדש השביעי החלו להעלות עולות לה' והיכל ה' לא יוסד". ונראה שדברי ר"א לבאר מקרא זה נאמרו.
