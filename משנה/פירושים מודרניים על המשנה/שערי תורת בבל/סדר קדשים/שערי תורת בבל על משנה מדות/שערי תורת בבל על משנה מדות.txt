<h1>שערי תורת בבל על משנה מדות</h1>
<h2>פרק ב</h2>
<h3>משנה ג</h3>
(פ"ב מ"ג) <b>החיל עשר אמות.</b>—בפי' ר' שמעיה וכן ברא"ש פירשו: עשר אמות רחבה, וכן פי' רש"י ביומא טז א, וכן בפי' רע"ב כאן. אבל הרמב"ם (הל' בית הבחירה פ"ה ה"ב) כתב: "החיל גובהו עשר אמות". והנה מצאנו בס' מלחמות היהודים ליוסף בן מתתיהו (ח"ב ספר ה' פ"ה), שגובה החיל היה שלש אמות, ומזה הכרענו כפי' ר' שמעיה כאן. שוב מצאנו בס' שבט יהודה בשם קונסול רומי, דגובה החיל היה עשר אמות.
<h2>פרק ד</h2>
<h3>משנה ז</h3>
(פ"ד מ"ז פי' ר"ש) <b>סכינים בלשון ערבי חלפא.</b>—נמצא גם בלשון המקרא (עז' א ט), ועי' שם בפי' המיוחס לרש"י וראב"ע.
<h2>פרק ה</h2>
<h3>משנה ד</h3>
(פ"ה מ"ד) <b>לשכת הגזית שם היתה סנהדרין גדולה יושבת ודנה את הכהונה וכל כהן וכו'.</b>—עי' ספרי קרח פיס' קטז, שבודקי יחוסי כהונה היו יושבים אחורי הבית. ומצאתי בהגהות הגר"א לקידושין (עו ב) עלה דאיתא התם "דאמר מר ששם היו יושבין מייחסי כהונה ומייחסי לויה", ופי' רש"י "ששם היו יושבים בלשכת הגזית וכו'", וכתב הגר"א על דברי רש"י שם: "דנין אבל הבודקין היו אחורי הבית כבספרי פ' קרח והיא ברייתא דכאן". ועי' הרמב"ם (הל' ביאת המקדש ספ"ו), שלא כתב כן.
