<h1>שערי תורת בבל על משנה קינים</h1>
<h2>פרק ג</h2>
<h3>משנה ו</h3>
(פ"ג מ"ו) <b>פירשה נדרה וכו' קבעה נדרה וכו'.</b>—לפירוש ר' יצחק ב"ר יהודה (שהביא המפרש כאן) ביאור "פירשה נדרה" שאמרה הרי עלי קן של תורים או שאמרה הרי עלי קן של בני יונה ושכחה מה שנדרה. וענין "קבעה נדרה" שאמרה 'קן זאת תהא לנדרי'. והרמב"ם פי' "פירשה נדרה" שאמרה 'תורים הללו לנדרי' (וכן פירשו הרע"ב והגר"א), וענין "קבעה נדרה" שאמרה בשעת הנדר 'הרי עלי קן ממין פלוני' ואינה יודעת איזה מין קבעה (וכ"ה בפי' הרע"ב)<sup class="footnote-marker">*</sup><i class="footnote">וזה להיפך מפי' ר' יצחק ב"ר יהודה. וביאור הגר"א בקבעה נדרה לא נתברר לי.</i>. אבל העיקר בביאור "פירשה נדרה" כפי' הרמב"ם והרע"ב והגר"א, וכעין זה ביומא (מא א): "אין הקינין מתפרשות אלא או בלקיחת בעלים או בעשיית כהן". ואילו ענין "קבעה נדרה" הוא כעין פי' הראב"ד דהיינו שקבעה המין בשעת נדרה<sup class="footnote-marker">*</sup><i class="footnote">וכעין זה במנחות קג א: שקבען בשעת נדר; הוריות ט ב: הואיל ונאמר כרת בו כבקבועה.</i>. וענין זה שקבעה מין אחד, ואח"כ נעלם ממנה איזה מין קבעה לנדרה, וגם כשהביאה את שתי הקינין לכהן פירשה קן זו לנדרה, והכהן עשה ב' למעלה וב' למטה, אם שתי הקינין היו ממין אחד וגם יודעת מאיזה מין היו, אם היו תורין הרי זו צריכה להביא שתי תורין ושני בני יונה לנדרה משום ספק, שמא עשה הכהן הקן של נדרה למטה, ועוד תביא תור אחת לחטאת. ובכל אופן היא יוצאה: שאם בראשונה עשה הכהן נדרה למטה וחובתה למעלה, הרי עלה לה תור של חובתה לעולה; ואם עשה הכהן תחלה נדרה למעלה וחובתה למטה, הרי יצאה ידי חובת תורין של נדרה, ומשתי התורין שמביאה עתה תהיה אחת לעולת חובתה; ואם הכהן הקריב מחצית חובתה ומחצית נדרה למעלה וכן מחצית חובתה ומחצית נדרה למטה, ואין לה מנדרה אלא תור אחת כשרה שעשה למעלה הרי יש לה עתה לחובתה תור אחת מן השתים שהביאה<sup class="footnote-marker">*</sup><i class="footnote">ופי' הרמב"ם בזה תמוה, ופי' הרע"ב לא נתברר (ע"ש).</i>.
